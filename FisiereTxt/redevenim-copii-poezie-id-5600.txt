Reînfloreşte lemnul porţii 
Pe unde pleci, pe unde vii, 
în faţa dragostei şi-a morţii, 
Noi toţi redevenim copii! 
Norocul veşnic să te bată 
Că iar mă simt adolescent, 
Trăind o lecţie uitată, 
Incorigibil repetent. 
Şi uite pleci fară nădejde 
Şi mi te rupi adânc din piept 
Şi carnea mea îmbătrâneşte 
Cu-ntregul timp cât te aştept, 
Şi când te-ntorci din întâmplare 
în faţa ta mă plec umil 
Şi cu-o mirare foarte mare 
Te văd şi redevin copil. 
îmi eşti când soră şi când mamă, 
Iar când te pierd eşti fata mea, 
Mereu tăcerea mea te cheamă, 
Mereu tu eşti altcineva. 
Pe drumul meu podit cu zaruri, 
La intersecţii mai rămân, 
Ca un copil ce-aşteaptă daruri, 
Dar toţi ceilalţi îl cred bătrân. 
Sunt cel ce mai nimic nu ştie 
Din tot ce-i aducea folos, 
Iubirea e-o copilărie 
Din care-nvăţ să mor frumos. 
(Manifest pentru mileniul trei, 1986)

