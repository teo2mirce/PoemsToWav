În toate filmele acestea,
De dragoste sau de război,
Putem să ne-ntâlnim povestea,
E parcă vorba despre noi.

Ce scenaristică senină,
Să-i facem un amendament,
Majoritatea se termină
Cu un același happy-end.

Să căutam, și noi, un nume,
Să-l dăm amorului defunct,
Cu cei din filmele din lume
Noi semănăm până-ntr-un punct.

Dar aflu că ne vor trimite,
În două filme diferite.

1 februarie 2003
(Din doi în doi, 2003)

