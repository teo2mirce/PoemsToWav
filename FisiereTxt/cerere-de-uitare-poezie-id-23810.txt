La toamnă, sub nebunul glas de greieri,
Când şi singurătatea va fi grea,
Să-mi faceţi operaţie pe creier,
Să mă scăpaţi de gândul despre ea.

Să scap de gândul pentru cea iubită,
Când anul vechi va trece spre amurg,
Să-mi faceţi curăţenie-n orbită,
La toamnă vreau un neurochirurg.

Să cred că n-am văzut-o niciodată,
Să uit şi cine-a fost şi cum a fost,
Prin târguri mici şi cu şosea uzată
Să rătăcesc mai prost decât un prost.

Să merg la berării, să joc popice,
Să-mi fie greu şi să nu-mi fie greu,
Şi după ce se duc să le ridice,
Să simt că între ele cad şi eu.

La toamnă, mă apuc să număr frunze,
Să fac recensăminte prin grădini,
Interesat de viciile-ascunse,
La toamnă am să-mi fac şi-un pat de spini.

Problema e sub glas nebun de greieri,
Sub rumeguş de ruginit de chei,
Să-mi faceţi operaţie pe creier
Să pot scăpa de amintirea ei.

Şi dacă nu se poate, nu se poate,
Vă rog, luaţi-mi creierul de tot
Şi puneţi-mi sub tâmplele-ntristate
Sistem inoxidabil de robot.

Adrian Păunescu
(“Deromânizarea României”, 1998)

