Adio, vară, pleacă-n ascunzișuri,
Noi suntem gata de-a cădea-ntr-o carte
Și de-a mai lăcrima către pietrișuri
De dor de tine și de dor de moarte.

Din fructe coapte picură alcoolul,
Nimic nu mai rămâne cum fusese,
Ce cosmic iese dintre ramuri golul
Penultimelor tragice regrese.

Și va veni și ultima rafală,
Dar nu-o vom apuca-o, nu e șansă,
Când în ninsoarea imaterială
Bolnavii lumii vor cădea în transă.

Ci noi atâta am putea decide,
Inconștienți și triști ca prima oară,
Prin fumurile toamnelor putride,
O carte pentru voi: adio, vară!

