În plină zi se face noapte
Şi ninge fără de motiv, 
Albastrul lui Sabin Bălaşa
S-a-ndoliat definitiv.

În deficitul de albastru
Al unei lumi cu pumnii strânsi, 
Era nevoie de seninul 
Cu mări, cu nimfe şi cu mânji.

Era albastrul dinspre dangăt, 
Când bate clopotul în cer, 
Era accentul trist al mării, 
Când marile corăbii pier.

Era lumina din privirea
Discipolului muribund, 
Când moare-n temniţă profetul
Şi ceilalţi faptul il ascund.

La nunta de culori a lumii, 
Un loc de cinste şi-a facut
Albastrul lui Sabin Bălaşa, 
Iluminat de absolut.

E mult pământ în jurul nostru
Şi e destul pământ în noi, 
Simţim pământ în cărămidă, 
În test, în oale şi-n noroi.

Aşa că resimţeam nevoia
Măcar a unui strop de cer, 
Pe un pământ pe care cerul
E-un tragic oaspete stingher.

Şi, uite, se îndoliază
Şi nu mai are crezământ
Puţinul cer al lui Bălaşa
Şi cade pictorul, înfrânt.

Ne-am săturat de-atâta noapte
Şi ni se face dor de zi, 
Să-nsămânţăm în noi albastrul, 
Spre-a nici nu mai putea muri.

Dar e bolnav şi curcubeul, 
Închis într-un spital sordid, 
Nuanţele ajung în zdrenţe, 
Comutatoarele se-nchid.

Şi-n toată negura murdară, 
Ca-ntr-un reînviat pariu, 
Ce ochi albaştri are cerul, 
Ca semn că Dumnezeu e viu.

Sunt răstigniţi aceiaşi îngeri
Între femeie şi bărbat, 
În veac de promiscuitate
Şi de albastru-ndoliat.

