Făcut-am castelul acesta 
Fărâmă legând de fărâmă
Şi-acum când e gata, prieteni
Priviţi-l ce trist se dărâmă.

Castel pentru numai o noapte,
Iluzie care se sparge
Şi viaţa aceasta ce trece
Şi pururea nu se întoarce.

Luaţi fiecare o parte
Din marea cetate uzată,
Ascundeţi cu toţii castelul,
Că poate-l refacem vreodată.

Alpiniştii se duc să se culce
În scurta lor viaţă faimoasă,
Luminile scenei coboară
Şi toţi vă-ndreptaţi către casă.

Adânc multumiti pentru vremea
Trăită de mult împreună,
Castelul în țăndări se sparge,
Plecați și plecăm,„Noapte bună!"

Și scena acum se-nchină
Scăldată de ultimul brio
Şi ca să fim singuri vă spunem
Şi "La revedere" și "Adio".

