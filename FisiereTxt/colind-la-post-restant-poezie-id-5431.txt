Dintr-un oraş deloc interesant, 
Cu lume multă şi năravuri rele, 
Primeşte-acest colind la post-restant
Din partea mea şi-a suferinţei mele. 
Tot ce-ţi ofer nu este ca să-ţi cer 
Nimic în schimb, că nu există cale, 
De unde dalbe flori şi leru-i ler, 
Când nu mă pot opune morţii tale? 
Şi, vai, ce multe-aş fi avut să-ţi spun 
Dacă ştiam ce gânduri te frământă 
Şi-acest colind la mai nimic nu-i bun 
Decât că aminteşte ziua sfântă. 

Mereu aflat în jugul tuturor 
(Şi-al tău bine-nţeles, precum se cade) 
Probabil că-mi era sortit să mor, 
Fără să-ţi spun colinde şi balade. 
Acum, desigur, aş mobiliza 
Spre casa ta rachete şi dihănii,
Şi-un rai de brazi, beteli şi mucava
Purtat de caii înhămaţi la sănii. 
Dar, pentru reparaţii e târziu 
Şi sărbătoarea trece, uite-o, nu e, 
Şi nici adresa ta nu o mai ştiu, 
Măcar să-ţi iau măsura de statuie. 
Şi pentru mine-acum e important 
Să mă eliberez de-această piază, 
Să-ţi cânt colindul meu la post-restant 
Pentru atâtea ierni câte urmează. 
E un colind de fată ce-a uitat 
De toţi ai ei, de tată şi de maică, 
Şi care a plecat cu-acel bărbat 
Care-i legase rana de cerboaică. 
Mai rea, prin tot ce el i-a dăruit, 
Cerboaică vindecată prin iubire, 
A conspirat plecarea la un schit, 
Cum nu putea, rănită, să conspire. 
Acest colind atoateştiutor 
Reîncarnează logica umană: 
Ce vindecă, în viaţa tuturor, 
Vindecătorul va primi ca rană. 

Şi n-aş dori mai mult să mă aprind, 
Când şi aşa vorbesc cu o himeră, 
Dar stăruie în tristul meu colind 
Şi harul de om bun, care mai speră. 
Te rog să vii, te rog să nu mai vii, 
Ce pot să-ţi spun, în câteva cuvinte, 
Te voi iubi în fiecare zi, 
Năprasnic aducându-mi-te-aminte. 
Şi, dac-am fost amantă şi amant,
Şi acest rang al dragostei te doare, 
Acum, colindul meu, la post-restant,
Te roagă pentru-o ultimă iertare. 

(Liber să sufăr, 2003)

