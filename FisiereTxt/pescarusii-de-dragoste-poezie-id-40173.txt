Departe, pe pământul plin de pete,
Parcă aud trântindu-se o ușă,
Când cade către val împins de sete
Un pescăruș sau poate-o pescărușă.

Ea niciun cântec nu a strâns în gușă,
Lui Marea-i șade-n drum ca un perete,
Dar vin în zbor, nu-s gudurări târâșe,
Și răstignite parcă pe planete.

Ea-liniște, el-nume de furtună,
Tristețea noastră zborul lor o poartă,
Se împreună și se despreună
Aripile ca-ntr-un tablou de artă.

El simte, primul, orice fel de ceartă
Și noaptea pescărușa fuge-n lună
Și cade-n zori printr-o secretă poartă
Spre pescăruș ceva de-amor să-i spună.

Un pescăruș și-o pescărușă taie
Coloanele de sare de pe mare,
Noi semănăm cu ei când se-ncovoaie
Terestre stări și bicele solare.

Și pescărușul spune că așa e
Și pescărușa neagă cu mirare,
Perechi, perechi în dulcea hărmălaie
De oameni prefăcuți în zburătoare.

1982 - Rezervația de zimbrii

