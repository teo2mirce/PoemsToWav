Învinsă, te întorci la tine-acasă,
În satul tău, în care crezi că eu
Ți-am construit figură scandaloasă,
Cu căutarea și cu dorul meu.

Aș vrea să-ți spun că lumea nu e proastă 
Si ține minte fără de perdea,
Că tu dorești de mult să fii nevastă
Și ești bârfită dinaintea mea.

E lesne să găsesti un nume mare 
Si după el să te ascunzi acum,
Eu, cu instinctul meu de răzbunare,
Am să te las mătușilor din drum.

Prea mă jignește-ncrederea stupidă,
A ta, că eu aș fi cu capu-n nori,
Chiar dacă-am fost, mă-ntorc din piramidă,
Mersi, c-ai reușit să mă cobori.

Un popă-iad, mințind pe bani în zonă,
Le-a spus și alor tăi câte ceva,
Madonul cu instincte de madonă
Te-a zăpăcit că nu sunt soarta ta.

Tot ce se poate, Tragică Prințesă,
Să mergi la vrăjitori și falșii popi
Și coafeza ta să-ți dea o lesă,
Într-un taxi rusec să te ingropi.

Învinsă și târând niste boccele,
Ca sub un greu, apăsător păcat,
Te-ntorci, de sub poveri de suflet grele,
În satul tău, cu trup și cap plecat.

Așa străină, trista mea cea dragă,
Așa comună între-ai tăi revii,
Încât, deodată, trupul meu se roagă
Să nu se mai găsească printre vii.

Învinsă, te întorci la tine-acasă
Și nu-ți mai afli locul pe cuprins,
Iubirea noastră, totuși, te apasă
Și eu, învinso, te salut, învins.

Și nu ca să fac dragoste cu tine,
Și nu ca să te-arunc într-un razboi,
Ci fiindcă vreau să știu și eu, în fine,
Ce s-a-ntâmplat, într-adevăr, cu noi.

Nu te mai caut, dar aș vrea odată, 
Să ne-ntâlnim, învinși, la post-restant,
Într-o ireversibilă erată,
A unui tren ce merge spre neant.

Vreau să te aud, în niște clipe stranii,
Cum ai să-mi faci, ferindu-ți triștii ochi,
De frica morții, niște spovedanii,
Ca să te poți desface din deochi.

De azi, Domniță, merge fiecare,
Oriunde vrea, în margini sau în miez, 
Numai c-aici, din când în când, se moare,
Și eu n-am dreptul nici să te salvez.

19 Ianuarie 2003
("Din doi în doi", 2003)

