Lumineze-ne zăpada
Care mistuie Carpaţii
Lumineze-ne zăpada
Care cade pentru alţii.

Lumineze-ne zăpada
Care cade pentru alţii
Cer de gheaţă şi cenuşă
Care cade pentru alţii.

Ce absurd cristal acesta
Început în noaptea vineri
Că-naintea ei fusesem
Încă vii şi încă tineri.

Eu aud o lumînare
Cum trosneşte timpurie
Pe Carpaţi în timp ce ninge
Pentru sfînta cununie.

Pe Carpaţi se-aude-un preot
Locul nunţii căutîndu-l
Fulgii luminîndu-i calea
Cad cutremurînd pămîntul.

Este ţurţure mireasa
Tinere, ridică-ţi spada
Ne-ameţească-ne zăpada
Lumïneze-ne zăpada

