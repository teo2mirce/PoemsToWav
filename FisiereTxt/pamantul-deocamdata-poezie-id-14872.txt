Timpul vieții ni-i scurt 
Hai să-l facem curat 
Traiesc unii din furt, 
Alții doar din ce-au dat, 
Sunt săraci și bogați, 
Lovesc lașii pe bravi : 
Voi, ce-n lună zburați 
Pân la cer va urcați 
Pe spinări de noi sclavi.

Pe pământ avem de toate 
Și mai bune și mai rele, 
Bune, rele, 
Și-nchisori și libertate 
Și-a putea și nu se poate 
Și noroi și stele.

Voi ce-n lună zburați 
Cu-ale noastre izbânzi 
Nu uitați c-aveți frați 
Pe planeta flămânzi. 
Pâinea lor o mâncați 
Printre stele zburând, 
Voi degeaba zburați 
Când cei subdezvoltați 
Se târăsc pe pământ.

Pe pământ...

Lumea-i plină de răni 
Și de doctori docenți 
Și de măști și de vămi 
Și de mari inocenți : 
Fiindcă nașteti copii 
Apărați-i luptând, 
Doborați monștrii vii 
Ce de-un veac de vecii 
Dolii pun pe pământ.

Pe pământ...

Între cei care trag 
Și acei ce sunt trași 
Nu e loc de vreun steag, 
E o groapa de pași. 
Între ei sunt sudați 
Cu un strâmb ideal, 
Cum sunt bine legați 
Condamnatul de lat 
Și biciușca de cal.

Pe pământ...

Fii ai muncii aveți 
Nădușala pe piept 
Cum stă nurca de preț 
Pe-al madamelor piept. 
Unii iau, ații fac, 
Unii dorm, alții sunt, 
Între înger și drac 
Trage omul sărac, 
Înhămat la pământ.

Pe pământ avem de toate 
Și mai bune și mai rele, 
Bune, rele, 
Și-nchisori și libertate 
Și-a putea și nu se poate 
Și ruina și cetate 
Genii mari și frunți tembele, 
Vânt ce stă si vânt ce bate 
Și martiri dar și lichele, 
Nedreptate și dreptate 
Și-a putea și nu se poate 
Și noroi și stele.

