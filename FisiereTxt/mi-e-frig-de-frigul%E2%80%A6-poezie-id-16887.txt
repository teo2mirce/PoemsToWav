Mi-e frig de frigul celui ce-o să plece 
şi nu va mai veni-napoi, în veci, 
şi haina din cuier devine rece 
şi mânecile la cămăşi mi-s reci.

Mi-e frig de frigul omului pe care, 
Îndată ce în glorie s-a frânt, 
Familia l-a dus la-nmormântare 
şi l-a lasat acolo, în pamânt.

Mi-e frig de frigul lui, acum, că plouă 
şi-n cimitir e apă cu prisos, 
În timp ce viaţa ne e dată nouă, 
El zace în sicriu acolo, jos.

Mi-e frig de frigul nopţilor de iarnă, 
Când respirând prin viscole, postum, 
Nameţii vor începe să se-aştearnă 
şi el, sărmanul, se preface-n scrum.

Mi-e frig de frigul ţurţurilor care 
Vor atârna plângând de crucea sa, 
Când lacrimile noastre funerare, 
În cinic scazamânt, se vor usca.

Mi-e frig de frigul cerului pe unde 
Îşi joaca rolul ultim şi-i e greu, 
Că îl priveste însuşi Dumnezeu, 
şi dintr-odată, prin schimbari profunde, 
Mi-e frig de frigul lui. 
Mi-e frig de frigul meu…

