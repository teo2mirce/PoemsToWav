Arătai a cuţit, 
Arătam ca o rană, 
Mama mea m-a găsit 
Şi m-a dat de pomană. 
Insă îndrăgostit 
Şi de-a pururi în goană, 
Totuşi eu te-am iubit 
Cu o ultimă toană. 
Şi voiam să-ţi trimit 
Ochiul stâng, cu sprânceană, 
Dar acum suntem chit, 
Eşti cuţit şi sunt rană. 
Troleibuze-au sărit 
De pe sârme în strană 
Un nebun circuit 
Către Piaţa Romană. 
Hai din lume în mit, 
Hai din struguri în cană, 
Să te beau liniştit, 
Dulcea mea buruiană. 
Dacă tot te-am găsit, 
Ca pe-o ultimă fană, 
Şi-arătai a cuţit, 
Dacă eu ţi-am fost rană. 

(Locuri comune, 1986)

