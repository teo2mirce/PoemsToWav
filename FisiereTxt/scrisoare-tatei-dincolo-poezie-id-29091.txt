Mă iartă, tată, pentru tot ce este,
Să tac aș vrea și să mă sting aș vrea,
Că nu ți-am dat, de luni și luni, o veste
Și cea pe care-acum ți-o dau, e rea.

E prima oară când, rănit la frunte,
Spre amintirea ta mă-ntorc înfrânt
Și n-are cine să mă mai înfrunte,
Acum, când eu te caut în mormânt.

Matale ce mai faci, iubite tată,
A câta iarbă ai ajuns să fii?
Pe-aici e mult mai rău ca altă dată,
Nici iarba nu mai crește pe câmpii.

Eu nu am alt popor, să-l schimb pe-acesta,
Nu pot să-l dau, la nu știu ce bairam,
Cum ne schimbăm cămașa, haina, vesta,
Eu altul n-am și nici nu vreau să am.

La revedere, umbră supărată,
Și-aștept momentul întemeietor,
Când voi veni lângă matale, tată,
Sub tălpile aceluiași popor.

