Mi-e dor de tine şi sunt trist 
Şi-ascult când Rush, când Judas Priest 
Tu cea mai dulce-ntre femei 
Ce pot să-mi spună astăzi ei? 
Ascult concert după concert 
Ca să te uit, ca să te iert 
Şi parcă faci spre mine paşi 
Când cântă Judas Priest sau Rush. 
Dar nu sunt trupe nici în hău 
Să ţină loc de trupul tău. 
Nebunii lumii cântă mulţi 
Dar tu acum, ce mai asculţi? 
Vei trece veacul şi-ai să mori 
Tu, viaţa mea de-atâtea ori, 
De care şi acum sunt trist 
Şi-ascult când Rush, când Judas Priest. 
Hai la concert, hai la concert 
Cu muzică să te dezmierd 
Şi să visez că vei cânta, 
Măcar că nu mai eşti a mea 
Şi-abia târziu, târziu de tot 
Când să te văd n-am să mai pot, 
Să aflu că erai ce-ai fost 
Şi eu naiv şi-aproape prost. 
Şi tu să afli că eram 
Anomalia unui neam 
Că tot ce-n viaţă am făcut 
Făceam ca simplu surdomut. 
Şi n-auzeam deloc ce zic 
Nici Rush, nici Judas Priest, nimic, 
Dar că, iubindu-te atât, 
Nimic nu apărea urât. 
Nici trupele de peste hău 
Vai, nu erau ca trupul tău. 

(Locuri comune, 1986)

