Cum s-au schimbat, în miezul zilei, toate,
Șoferii umblă pe șosele, beți,
Clamează temnicerii libertate
Și curvele ni s-au scumpit, băieți!

Și s-au scumpit țigările și romul,
Acum ne înșelăm oficial,
De ieftinit, se ieftinește omul,
Care-a ajuns în cel din urmă hal.

Spânzurătoarea a-nflorit în piață,
Copiii, prin unghere, fac copii,
Și Dumnezeul mamei ei de viață,
Că nimeni nu-nțelege ce va fi.

Partidele politice diverse
Abia se nasc și, la chindie, mor,
Hai să ne punem patul pe traverse,
Sub trenuri care trec făcând amor.

Încolo, totul e corupt pe lume,
Devine illegal ce-a fost legal,
Se ține matematica de glume,
Se internează doctorii-n spital.

Jurnal de front. Jurnal de cotitură.
Biserica s-a haiducit de tot,
Familiile nasc mai multa ură,
Neputincioșii, cu plăcere, pot.

Se laudă în public trădătorii,
Că au trădat și vor trăda mereu,
Prin granițe aproape iluzorii,
Să furi nu-i greu, să spionezi nu-i greu.

Elevii dau profesorilor note,
Din minus vine orice fel de plus,
Culisele sunt pline de cocote
Și lumea s-a intors cu josu-n sus.

Abia mai remarcăm momentul critic,
Murim grăbit, născându-ne înceți,
Pe-aici se întră în paleolitic
Și curvele ni s-au scumpit, băieți!

Ne rușinăm de dragostea de țară
Și învățăm să fim roboți de leac,
Băgăm pe Bach în muzica ușoară
Și artele deloc nu ne mai plac.

În rest, e-o permanentă vânătoare,
În numele și-n contra tuturor,
Și pentr-un timp, cu-o poftă foarte mare,
Vânatul va vâna pe vânător.

Dar nu se știe bine, pân-la urmă,
Ce vânător și ce vânat vor fi,
Miros de sânge ne-a unit în turmă
Și nu mai știm de suntem morți sau vii.

O, sărăcită țară în derivă,
Ce-am mai putea păstra, din tot ce-a fost?
Să proclamăm comuna primitivă,
Spre micșorarea prețului de cost.

Vânatul, vânătorul nu se cruță,
Deși au sărutat acelasi fald,
Deci, hai să ne întoarcem în maimuță,
Măcar spre a ne fi la iarnă cald.

Când fratele cu fratele se bate,
Suntem bolnavi de jos și pană sus,
Și, ca pe-o remușcare, peste toate,
Te decontăm, prea dulce libertate,
Printr-un popor vândut cu preț redus.

2 iunie 1990, Turnu Severin
(Bieți lampagii, 1993-1994 / Trilogia căruntă III)

