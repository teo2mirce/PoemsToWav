Regăsire, despărţire - două mame într-un făt 
Într-o zi voi spune-adio fără a privi-ndărăt,
Ce e scris, nu se va şterge, ce e şters, nu va fi scris,
Mi-e ruşine şi mi-e jale de acest intim abis.

Cade negura asupră-mi 
Ca o uşă dinspre cer,
Noapte bună, noapte tristă,
Fii cum vrei, ce pot să-ţi cer?

Ce adio la adio, când din replici fără rost, 
Înţeleg că pentru mine vara ultimă ai fost.
Dreptul tău la libertate cu un lanţ îl mai îngân 
Să mă ierţi, drum bun, adio, noapte bună, sunt bătrân.

Dac-aşa îţi e croiala şi ce-ţi spun îţi e străin 
Regăseşte-ţi gustul vieţii, mergi la tine în destin.
Şi-a venit această toamnă care frunzei îi dă foc 
Să puncteze înţelesul lipsei noastre de noroc.

Va ploua întreaga noapte 
Un întreg potop corupt 
Şi-ai să vezi că dimineaţă 
Drumul dintre noi s-a rupt.

Nu cu multă vreme-n urmă, nu ştiam prea bine, nu,
Nu ştiam, când moare vara, că lumina ei eşti tu 
Şi acum atâta jale mi s-a cuibărit în piept 
Încât plâng de dor de vară şi ninsoarea o aştept,

Ce-am crezut că nu există 
Nici nu poate exista 
Nici o vară nu durează,
Nu durează nici a mea.

