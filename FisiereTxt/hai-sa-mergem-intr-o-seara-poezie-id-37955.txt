Hai să mergem într-o seară
Și, scăpați de ultimul deochi,
Într-o crâșmă ordinară,
Să tăcem, privindu-ne în ochi.

S-a făcut târziu,
Mi-e așa de frig,
Peste marele pustiu,
Ridic fruntea și te strig.

N-am să-ți cer nimic,
Te iubesc și-atât,
Nici nu știu cum să-ți explic
Cât îmi este de urât.

Într-un birt sărac
C-un birtaș milog,
Murmurând, când ceilalți tac,
Ora-nchiderii, vă rog.

Tu să-ncepi sa plângi,
Eu să-ncep să cânt,
Să ne dea afară-n brânci,
Să ne-arunce pe pământ.

Vino negreșit,
Să tăcem fierbinți,
Pentru tot ce am greșit
Când vorbeam făgăduinți.

Însă intr-o zi,
Cum e și firesc,
În zadar voi mai dori,
N-am să te mai regăsesc.

Și te-aș mângâia,
Când îți este rău,
Tu, nefericita mea,
Eu, nefericitul tău.

Haide într-un birt,
Într-un cartier,
Hai să bem cafea și spirt,
Nici să-mi ceri și nici să-ți cer.

1984

(Cartea Cărților de Poezie, " Poezii-cântece", 1999)

