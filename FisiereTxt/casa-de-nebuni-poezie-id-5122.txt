In ultimele zile ale iubirii noastre, 
Eu îți spuneam cuvinte și tu, cu ochii uzi, 
Păreai neputincioasă și să le mai auzi 
Și mă temeam să caut sau să presimt dezastre. 

Și-n noaptea dinaintea plecării spre niciunde 
Eu îți strigam că ninge, plângând la telefon, 
Și-aveai atâta pace și viitor în ton, 
Că nici acum nu bănui că te puteai ascunde. 

Nu cred că are dreptul o dragoste să moară 
Ca între două bestii, tăcut și indecent, 
Și fără un adio și un avertisment, 
Și fără o urare de drum, elementară. 

Aștept să-mi spui că suntem, atunci când ai să suni, 
Ori eu, ori tu, ori ambii, la casa de nebuni!

