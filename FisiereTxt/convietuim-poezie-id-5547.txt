Uite ce voiam să-ţi spun, 
Viaţa ta şi viaţa mea încep să semene una cu alta, 
Gura ta şi gura mea încep să semene una cu alta, 
Ne apropiem la gesturi, 
Avem ticuri comune, 
Există cercetări medicale 
Care stabilesc indubitabil 
Că din motive 
Neclare până la capăt 
O convieţuire 
E un mare atelier fotografic, 
O convieţuire 
Apropie mai mult ca o zămislire, 
Mai mult ca o naştere, 
Mai mult ca o pantomimă. 



Mama şi tata 
Seamănă atât de mult 
Că la bătrâneţe nici nu mai ştii 
Care e mama, care e tata. 
Astfel, şi noi 
Zi de zi semănăm tot mai mult, 
lubindu-ne tot mai mult, 
În aşa fel încât 
Ca şi mama, ca şi tata, 
Ne vom stinge pe rând 
Fără a se şti 
Cine a murit, 
Cine mai e viu, 
În acest proces de tipizare, 
În acest proces de asimilare, 
Prin care trecem acum şi noi 
Împrumutându-ne trăsăturile, 
Ticurile, 
Devenind unul sau altul, 
Un obiect fără utilitate. 

Uite ce voiam să-ţi spun,
Ne pândeşte pericolul 
Că semănăm, 

Pentru că ne pândeşte pericolul 
Că ne iubim, 
Şi eu când vorbesc cu tine 
Cu mine vorbesc oglindă, 
Şi, vai, vor fi confiscate oglinzile 
Pentru repetate 
Operaţii de multiplicare. 
Uite ce voiam să-ţi spun, 
Cu gura mea care seamănă 
Cu gura ta, 
Dacă nu mi-ai spune tu Tot aşa, tot aşa. 

(Locuri comune, 1986)

