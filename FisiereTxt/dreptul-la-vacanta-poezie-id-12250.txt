Mari ninsori pe noi să se aștearnă,
Să miroasă-a sărbători de iarnă,
Brazi eterni să lumineze veacul,
Mama să frământe cozonacul.

Pe pământ să râdă-n alb mirese,
Să se-adune neamuri pe la mese
Și când vine frigul cel mai mare
Noi să ne-ncălzim la sărbătoare.

Prea e greu și prea s-au strâns dezastre
Să scurteze dreptul vieții noastre,
Axa lumii prea ades se-ndoaie,
Prea se innorează de războaie.

Avem dreptul la o simplă pace,
Mama cozonacii a și-i face,
Dă-ne astăzi legea ta, natură,
Pentru-un șpriț, o chiflă și-o friptură.

Și să stea la locul lor popoare,
Casa ocrotindu-și fiecare,
Omul bun, cu tot ce e și-l doare,
Să nu-l calce nimeni în picioare.

După-un veac lovit de-atâția cinici,
Vrem o săptămână de duminici
Și când iarna taina ei și-o lasă
Să ne-ntoarcem, toți, la noi acasă.

