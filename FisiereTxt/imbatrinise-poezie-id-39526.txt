Odată l-au ascuns pe tata-mare
Și nu l-am mai găsit o săptămână,
S-a-ntors mai scund cu-aproape-un lat de mână,
A stat în pat și a cerut ziare.

Părea că va muri, credeam c-așa e,
Îl copleșise, ca pe mine, frica,
Abia sufla și nu zicea nimica
Și-a-ncremenit cu ochii pe o foaie.

Și maica suspina, neputincioasă,
Cu ochii plini de lacrimi interzise,
Când el dormea, muncit de-un fel de vise,
Și sângele prin mâini voia să-i iasă.

Și cum ședea în patul de acasă
Văzui ca tata mare-mbătrânise.

(Locuri comune, 1986)

