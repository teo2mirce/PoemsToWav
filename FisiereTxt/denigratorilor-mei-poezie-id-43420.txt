Norocul de-a fi excedentul mental!
Plătesc întâmplarea că-l am și în rate,
dar, scapă-mă, Doamne, de tot și de toate,
dau gloria, casa, condeiul - pe-un cal.

Un cal să mă rupă de ei și de voi,
de tot ce mințiți fastuos despre mine,
de tot ce mânjiți prea simțindu-vă bine,
trăgând excedentul în mâzgă-napoi.

Prin creierul meu umblă negru un plug,
prin oasele mele - metalele voastre,
mă-mpingeți în vâsc, în povești și-n dezastre,
mă puneți pe gheață, mă duceți pe rug,
și nu e pământ, și pe cer nu sunt astre
în care de voi să mă lepăd, să fug.

(Iubiți-vă pe tunuri, 1981)

