Uită dacă poţi
Calea înapoi,
I-a cuprins pe toţi
Răul dintre noi,
Cei mai buni piloţi
Mor, din doi în doi,
Soaţe fără soţi,
Stare de război.
Adio, adio, pe frontul dintre noi,
Adio, adio, e stare de război,
Adio, la adio, în cel mai trist război.

Ai intrat stupid
Într-un joc prostesc,
Drumuri se închid,
Bârfele sporesc,
Vai, m-ai pus la zid,
Să mă prăpădesc,
S-a făcut sordid 
Darul meu ceresc.

Poate nu mai ştii
Cum e pe pământ,
Numai nerozii
Şi nimica sfânt,
Punctele pe "i"
Stau ca un mormânt,
Ochii tăi pustii,
Astăzi, unde sunt?

Totuşi, cum explici
Că, alaltăieri,
Ai plecat de-aici,
Fără de poveri,
Cu bagaje mici,
Către nicăieri,
Nici cu nimeni, nici
Simulând că speri?

Doamne, cum arăţi,
Temurând mereu,
Tragicul răsfăţ
A lucrat din greu,
Seama, totuşi, dă-ţi,
Din acest rateu,
De singurătăţi,
Şi al tău, şi-al meu.

Nu mă mai consum,
Dar mă-ntreb, uimit,
Cine eşti şi cum,
Ai ajuns în mit,
Cel din urmă drum,
Muchia de cuţit,
Şi aud postum
Că ne-am fi iubit.

Adrian Păunescu 
20 ianuarie 2003
("Din doi în doi", 2003)

