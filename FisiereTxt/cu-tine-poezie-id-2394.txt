Cu tine viaţa mea se luminează, 
Cu tine hotărăsc a obosi, 
Cu tine urc astenic spre amiază 
Şi mă sfârşesc în fiecare zi. 

Cu tine e-mpăcare şi e luptă, 
Cu tine este tot şi e nimic, 
Cu tine-mi înfloreşte lancea ruptă, 
Cu tine sunt şi mare, sunt şi mic. 

Cu tine totu-i parcă unt pe pâine, 
Cu tine bradu-i brad, şi nu sicriu, 
Cu tine astăzi mi se face mâine. 
Cu tine mor pentru a fi mai viu. 

Cu tine poezia mea există, 
Cu tine chem zăpezi şi-alung zăpezi, 
Cu tine nici tristeţea nu e tristă, 
Cu tine eu te văd când nu mă vezi. 

Cu tine sunt nedrept şi sunt dreptate, 
Cu tine sunt gelos şi sunt gheţar, 
Cu tine-ncep şi se termină toate, 
Cu tine într-un schit apar - dispar. 

Cu tine e lumină şi-ntuneric, 
Cu tine zac să mă-nsănătoşesc, 
Cu tine cubul redevine sferic, 
Cu tine ce-i drăcesc, e îngeresc. 

Cu tine e mai rău şi e mai bine, 
Cu tine reîncepe viaţa mea, 
Cu tine e mai greu ca fară tine, 
Dar fără tine nu s-ar mai putea.

