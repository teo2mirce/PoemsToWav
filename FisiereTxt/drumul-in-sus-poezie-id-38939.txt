Și drumul se arată drept în sus,
Ca un perete care ține cerul
Să nu-și încurce oile oierul
Când nici lumini și nici alți oameni nu-s.

Rostogolite vietăți de foc
Aprind sub tălpi zgârieturi de piatră,
Doar la Albac un câine rău mai latră
Și liniștea se-așază-ncet la loc.

Deasupra, dedesubt, nimic, nimic,
E numai drum nesăturat de sine
Și o căruță dinspre munte vine
Cu caii mari și căruțașul mic!

M-agăt de iarba care dă în spic
Și o furnică gleznele îmi ține.

