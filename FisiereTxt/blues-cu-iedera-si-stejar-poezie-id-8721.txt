Vai, printr-un vegetal abuz,
O iederă și un stejar,
Încremeniți, dansează blues
Și rădăcinile tresar.

Și luna sus, ca un cinel,
Cutremurându-se mereu,
Și iedera vorbind cu el
„Să mai dansăm, iubitul meu!".

N-au nici un drept, n-au nici un drept,
La dans, la tot ce îndrăznesc,
Dar el o trage către piept
Cu-n gest aproape omenesc.

Și dacă ei, printr-un abuz
Și-un gest al lumii de apoi,
Dansează blues, dansează blues,
De ce nu am dansa și noi?

