Lucrând cu ardoare să spargă un mit,
să-i dea alte sensuri, forjând la baladă,
se strică zelos ce-am iubit și-am păzit,
sărac și ghebos, Făt Frumos de paradă.

Esteții pe-artiști când îi cheamă la ei
le dau îndrumare naturii-mpotrivă,
le dau despre Fătul Frumos noi idei,
să fie-o persoană deplin pozitivă.

Îl iau din poveste, îl smulg din folclor,
de orice defect și mister îl castrează
și astăzi portretul Frumosului lor
inspiră mânie și silă și groază.

Ce chip remaiat și ce mâini de nătâng,
vorbește ce-i spun decisiv papagalii,
nu inimă are sub umărul stâng,
ci niște insigne și-un pumn de medalii.

Atât de cumplit l-au stricat si stâlcit,
atât i-au luat dreptul să lupte cu greul,
că, iată, la noi în legendă și-n mit
acum mai frumos decât el este zmeul.

