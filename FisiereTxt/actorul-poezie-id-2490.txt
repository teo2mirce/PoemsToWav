O, biet actor,
O, biet artist,
Rolurile mor
Viața e un teatru trist.

Actorul a ieșit în stradă
Să-și cumpere ceva salam,
Era în haine de paradă,
Ca Voievod peste un neam.

Printre mașini, printre tramvaie
Actorul se grăbea firesc,
Urma să vină-un nor de ploaie,
Perucile se dezlipesc.

Și când s-a așezat la coadă
Cu paloș, mantie și scut,
Deodată, oamenii din stradă
Ca Voievod l-au cunoscut.

S-au dat deoparte cu sfială,
Mulțimea toată murmura
Văzându-i hainele de gală,
Să ne trăiești, Măria-Ta!

Republicani, mă rog, cu toții
Descoperiseră alt mod
De-a da cuvânt la noi emoții
și se-nchinau la Voievod.

Dar ploaia a venit deodată
Și ei văzând cu ochii lor
Întreaga-i față demachiată
I-au aruncat un fel de plată:
Lăsați-l dracu', e-un actor.

O, biet actor,
O, biet artist,
Rolurile mor,
Viața e un teatru trist.

