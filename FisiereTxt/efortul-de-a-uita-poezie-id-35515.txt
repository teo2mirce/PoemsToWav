Mărturisesc a fi-ncercat să scap
De gândul despre ea, care mă doare,
Am luat tot felul de liniștitoare,
Dar nu mi-a fost prielnic nici un hap.

Alerg și scriu, între galop și trap,
Am sângerat albastru în ninsoare,
Am fost la cunoscuți, la fiecare,
Să fiu în stare să mi-o scot din cap.

Și m-au asediat femei frumoase,
Dar, să ridic privirea, mi-a fost greu,
Sunt ale altora, așa simt eu,
Și carnea lor cât de străin miroase.

Dar ce-aș putea să fac, în clipa tristă,
Când aș afla că ea nu mai există?

24 ianuarie 2003

(Din doi în doi, 2003)

