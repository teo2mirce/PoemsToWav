Ți-am adus o grădină cu flori,
cât în brațe mi-a-ncăput,
poţi să urci, să rămâi, să cobori,
eu ţi-o dau pentru-n singur sărut.

Ți-am adus o grădină cu flori
hai în ea, că-i a ta, doar a ta,
și din brațele mele, cândva,
poți oricând, dacă vrei, să cobori.

Port în brațe fatale grădini,
urcă-n ele să simți cât iubesc,
precum e obiceiul lumesc,
te primesc și cu flori, și cu spini.

O grădină cu flori, pentru noi,
o grădină, cu ochi, către cer
și pe ea, numai asta îți cer,
să fugim, să plecăm din noroi.

Hai în brațele mele cu flori,
ca pe-o ploaie cerească, te strig,
poți să stai, dacă simți că ți-e frig,
dacă vrei, poți să nu mai cobori.

Dar primește-acest ordin de zi,
hai în brațele mele, cântând,
să plecăm, să plecăm, mai curând,
unde, încă, se poate iubi.

Nu voiesc să te pierd, sau să mori,
în botanică vreau să rămân,
eu să fiu chiar și-o claie de fân
tu să fii floarea mea între flori.

