Mă simt vinovat pentru ploaia
ce urmele noastre le spală, 
aș crede că totul rămâne
o biată și tristă greșală.

Dar ierbii când plouă-i e bine
și vitele-n somn se ridică
mugind să întâmpine ploaia, 
crezând că e încă prea mică.

Din somnul cețos te chemasem 
să-mi vii să-mi ajuți la zidire, 
și ploaia aceasta te-ncearcă 
și porți o jachetă subțire.

Desigur, e secetă mare,
întregul pământ e o rană, 
și cad în genunchi către tine, 
întoarce-te, -ntoarce-te, Ană.

Mă simt vinovat pentru ploaie, 
mă simt vinovat pentru tine, 
mai grabnic vreau moartea prin foame 
decât pe femeia ce vine.

Ce cauți prin ploaie, nebuno, 
vrei pântecul să se deschidă, 
tu nu vezi că plouă amarnic, 
tu nu vezi că ești o gravidă?

Noi te vom închide în ziduri, 
noi te vom supune-n perete, 
mai bine întoarce-te-acasă, 
oricum pot veni alte fete.

Pe mine eu nu am curajul
de a mă închide în zidire, 
pe tine te rog fugi de-aicea, 
că ai o jachetă subțire.

Te rog du-te-acasă, femeie, 
și-mbracă-te mai de ispravă, 
și maică-ta poate o să-ți spună:
rămâi, că ești foarte bolnavă.

Eu nu te cunosc, ești o alta
și nu știu ce-i farsa aceasta, 
dar domnilor, stați cumsecade, 
ea nu-mi este mie nevasta.

E una ce nu știe bine, 
că bâiguie vrute, nevrute, 
ci vezi-ți de drum, măi femeie, 
din preajma bisericii, du-te.

Vă rog să mă credeți, prieteni, 
ce grea și adâncă mi-e rana, 
de șapte biserici sunt văduv, 
aceasta de-aici nu e Ana.

Pe Ana, de fapt, am zidit-o, 
de mult, într-o altă zidire, 
purtase copilul în pântec
și-avea o jachetă subțire.

Voi nu vă născuseți atuncea, 
eu sunt prea bătrân să țin minte, 
sunt văduv de șapte biserici, 
sunt văduv de șapte morminte.

Da du-te de-aicea, femeie, 
ce cauți, când nu ai nici o vină, 
prieteni, feriți-vă, totuși, 
de-această femeie străină.

Și dacă vedeți că nu vine
nici una, nici alta din ele, 
mai stați înc-o ziuă cu soare, 
mai stați înc-o noapte cu stele.

Și mâine băgați-mă-n ziduri
să fiu mănăstirea aceea 
în care zidarul e jertfă
și nu-și mai zidește femeia.

