Noi doi, numai doi 
Şi o biată lanternă 
Şi munţii în jur 
Şi pădure eternă 
Noi doi, numai noi 
Şi o frică de toate 
Noi doi şi-o ninsoare 
Şi un viscol ce bate 
în negură lupii 
Se cheamă şi latră 
Noi doi, numai noi 
Şi-o ninsoare de piatră 
Şi cerul burând 
Pământul fară stele 
Noi doi, numai noi 
Cu ninsoarea pe piele 
Noi doi, testament 
Pe o ultimă ciornă 
Abia mai plutind 
De la bornă la bornă. 
Noi doi, numai noi 
Ca-n povestea străveche 
Puţini, totuşi, doi 
Dar ce mulţi ca pereche, 
Noi doi, numai doi 
Un bărbat şi femeia 
Dar unde-i acum 
Ea, lanterna aceea? 
Şi eu sunt cu tine 
Şi tu eşti cu mine 
Şi încă e bine 
încă e bine 
Mi-e cald ca să-ţi dau 
O măruntă căldură 
Ţi-atârn de priviri 
Mi te reazimi de gură. 
Noi doi, numai doi 
într-o linişte mare 
încet resorbiţi 
De natură şi fiare 
Şi fiare eram 
Pe-o cărare de munte 
Şi nu mai simţeam 
Deznădejdi, amănunte 
Atât de departe 
De oricare rană, 
De însăşi condiţia 
Noastră umană. 
Că nu mai purtam 
Parcă haine pe umeri 
Uitasem să fiu 
Şi uitaseşi să numeri 
Şi nu eram doi 
Ci o turmă aiurea 
Pârâul, lanterna, 
Ninsoarea, pădurea.
(Rezervaţia de zimbri, 1982) 

