Eu cred că nu căderea e scopul acestor fulgi, ci altceva 
— o taină, o cauză adâncă, pare că
ninge pentru-a acoperi ceva 
si ninge cât lucrarea nu este gata incă.

E de ascuns o față pe care n-o vedem, o crimă
care-si află zăbava în ninsoare, o urmă 
importantă, un lucru căutat, un drum de lut,
o faptă urât mirositoare?

Alerg de colo-colo și strig, sfidez, repet,
de ce zvârliți atăta ninsoare peste lume,
de ce ninsoarea creste, si răgușesc strigând —
ce-aveți de-ascuns, ce lucruri, ce fapte și ce urme?

Și-acum că stratul este suficient de-nalt, 
că nepătrunsul iernii dublează nepătrunsu-mi,
pot spune că eu însumi aveam ceva de-ascuns, 
pot spune că ninsoarea mi-ajută mie însumi.

