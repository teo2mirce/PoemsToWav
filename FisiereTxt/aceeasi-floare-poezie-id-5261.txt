Iubito, pe prispă ți-am pus
O floare din lumea de sus, 
O floare din insula Marte, 
O floare a căilor moarte.

Ea are petalele lungi, 
Suflând ai să poți să le smulgi, 
Iubito, eu flori nu prea știu, 
Sunt un grădinar damblagiu.

Nu știu - trandafir, liliac
Pe toate ca tine le fac, 
Pe toate le-aduc la un fel
Lalea, trandafir, ghiocel.

O floare a vieții vecine
Și care miroase a tine.
Iubito, pe prispă tu ai
O floare din insula Rai.

