S-a-mbolnăvit pentru a câta oară
Văzduhul de-o lumină fără leac,
Nu ştiu ce să mai zic, ce să mai fac,
Orice-aş vorbi se-aude "primăvară".

Unde mă uit e pace şi e verde,
Din când în când ne cad pe suflet ploi,
Păcat că e atâta moarte-n noi,
Că ne vom risipi şi ne vom pierde.

Acuma era de zis şi de trăit 
Şi ni se cuvenea o vârstă-ntreagă,
Şi-au început toti arborii să tragă
Cu flori în scutul nostru ciuruit,

De sunt beteag şi simt că eşti beteagă,
Răniţi mortal de-acelaşi infinit.

Adrian Păunescu 
("Manifest pentru mileniul trei", 1984)

