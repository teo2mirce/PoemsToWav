Nu mă pricep să-ți spun poveşti,
dar m-aș ruga să te mai doară 
în locurile unde ești
iubirea mea elementară.

Iubirea mea de bivol blând
ce poate lumea s-o răstoarne,
dar ție-ți cade rând pe rând
într-un genunchi și-n două coarne.

Dacă m-ating de telefon,
el dinspre tine parcă sună
cu toane, însă fără ton,
dormim într-însul împreună.

Și eu rămân un animal
ce simte tragic și fierbinte,
stau în tăcere ca-n spital
și încă nici nu știu cuvinte.

Când trupul mi-l trântesc de pat,
ca o vioară spartă face,
definitiv dezacordat,
uitat de cea din urmă pace.

Îndrăgostit fără sfârșit
din clasa-ntâi elementară,
din ce motive te-am iubit
când nu știai nici să te doară.

Nu mă pricep să-ți spun povești,
nici n-am adresa ta de-acasă,
te mai iubesc, mă mai iubești,
mai sunt un animal de rasă.

Iubită fără conținut
și numai forme care-nșală,
te vreau precum te-am cunoscut
în uniforma ta de școală.

De dincolo de lucruri mari,
de dincolo de amănunte,
ca o ninsoare îmi apari,
ca o furtună dinspre munte.

2 februarie 1988
(Într-adevăr, 1988)

