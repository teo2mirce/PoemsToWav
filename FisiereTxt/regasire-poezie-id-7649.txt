Mai vine totuşi liniştea ,mai vine,
Din ochii noştri mai răsare luna,
Iubita mea , ce bine mi-e cu tine,
Incomparabilă ca-ntotdeauna.

Şi te-am tărăt prin fracţii ordinare 
Şi te-am supus concursurilor rele
Şi uite, rana ta din nou mă doare,
Iubită a neliniştilor mele.

Din care munte , de pe care creste
Eu te-am cules din rădăcină ,toată,
Că podul palmei , ars , şi azi, îmi este ,
De strămutarea ta înrourată.

Adeveresc iubirea cu durere,
Pe lacrimi sprijin tălpile în oră
Când mă ridic la tine spre a-ţi cere 
Să mă păzeşti de ochii tuturora.

Îţi meriţi iar şi iar cu-ndurerare
Mai vechiul gând ce iaraşi se-nfiripă,
Porecla ta de Carmen Seculare
Că nu poţi fi un cântec de o clipă.

Şi dac-ai fi murit de umilinţă
Te-aş fi legat din nou din lut cu plânsul
Să-mi fii femeie şi să-mi fii credinţă,
Mai credincioasă mie ca eu însumi.

3/4 februarie 1986
(Locuri comune,1986)

