Sunt condamnat la viață fără tine
Și vremea pentru gânduri e destulă,
Când va veni călăul în celulă
Mă voi narcotiza că-i încă bine.

Acum când toate căile îngheață
Și-atâta întuneric ne desparte,
Mi-era mai lesne condamnat la moarte
Ca, fără tine, condamnat la viață.

Va trebui să port la mine-n minte
Această condamnare infernală,
Această amintire, ca o boală,
Ce și-a uitat origini și cuvinte,
Dă-mi, Doamne, răul cum o fi să fie,
Dar grațiază-mi lunga insomnie.

(Liber să sufăr, 2003)

