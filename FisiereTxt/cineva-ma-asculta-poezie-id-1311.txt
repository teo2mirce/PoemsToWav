În veac cu putere ocultă
din zid cineva mă ascultă.
Cu cât mă coboară pe mine.
cu-atât el mai mare devine.

Iubirea mi-o suge prin tuburi.
mă simt răstignit pe șuruburi, 
ce face cu mine nu-i veghea, 
el trage din zid cu urechea.

Ai zice că apără, poate, 
poporul de rău și păcate, 
de cei ce țin arme în liră 
de cei care mint și conspiră.

Dar nu, el ascultă orbește
pe om când acasă trăiește, 
ne întra-n cearceaf și sub piele, 
în creier de gânduri să-l spele.

Prin mari, electronice unde
în ochi și în tălpi ne pătrunde, 
putere zeiască și oarbă 
el scris e şi-n firul de iarbă.

Ascultă fereastra deschisă 
și viermii urcând în caisă, 
cum gâfâie-n dragoste mirii, 
concertul mărunt al pieirii.

În veac cu poliție multă, 
din zid, cineva mă ascultă.

