Cenuşa care sunt e-o floare-aleasă
Din tot incendiul fără de noroc, 
Pe care eu asupră-mi îl convoc
Când dorul meu de tine mă apasă.

Cenuşa care sunt îţi stă la masă,
De-acest decor ostil îşi bate joc,
Oricum, văzând-o, vei avea un şoc,
E caldă şi pe gene ţi se lasă.

Cenuşa care sunt plecând de-acasă,
Moştenitoare a acestui foc, 
Nu-ţi va ierta meandrele deloc,
Pe buze şi prin ochi o să-ţi tot iasă.

La propria ta viaţă te provoc,
Eu sunt cenuşa ta, Cenuşăreasă.

Adrian Păunescu 
9 februarie 2003
(„Din doi în doi”, 2003)

