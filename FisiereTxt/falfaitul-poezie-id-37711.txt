Un duh străin înspăimânta
ninsoarea ce sfârșea să cadă
și toți văzurăm prin perdea
urmele morții pe zăpadă.

Era un infernal balet,
o regrupare de culoare,
lumina se stingea încet
avertizându-ne că moare.

Copacii cloncăneau cu jind
un cor nervos de spovedanii
și casa se-nvârtea mugind
în jurul unei axe stranii.

Și toți văzurăm prin perdea,
aritmic, negrul morții scrupul,
un sânge viu care voia
zadarnic să-și refacă trupul.

Stârnindu-ne necontenit,
prea iute-i era dat să cadă
și-am auzit un fâlfâit,
lăsat de moarte pe zăpadă.

