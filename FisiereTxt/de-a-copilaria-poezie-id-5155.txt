Când dulci colinde cad
Simţim nevoia vie
De-o casă, de un brad
Şi de copilărie.

Afară-i iarnă grea,
Ninsoarea e albastră,
Iar noi ne vom juca
De-a toată viaţa noastră.

Pe geamuri mâini de sloi
Îşi ţes în gheaţă ia,
Noi ne jucăm de-a noi
Şi de-a copilăria.

Ninsori pe care bat
Şi focul mai tresare,
Şi am adus un brad,
Şi i-am cerut iertare.

Ne aşezăm pe jos,
Un fel de plâns ne pierde,
O, brad, o, brad frumos, 
Cu cetina tot verde.

Atâtea-nstrăinări,
Şi inutile toate,
Ni-i dor de adevăr
Şi de intimitate.

Copii, copii frumoşi, 
Prefaceţi-vă bine 
Că-l aşteptaţi pe Moş
Şi credeţi că şi vine.

Hai, Moşule, apari
Să-ţi cânte vechiul nume
Copii cu ochii mari
Privind în altă lume.

Se-arată timpul când
Din epoca săracă
Un om pe Moş jucând
Devine ce se joacă.

