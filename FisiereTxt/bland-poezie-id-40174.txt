Acum v-aș da aproape ce mi-ați cere,
Acum sunt liniștit, curat și blând,
Spre moarte, moale mă aud trecând,
Îmi ispășesc ursita în tăcere.

Și simt că mă voi isprăvi curând,
Sub strigătele veacului severe,
Eu, turnul de cucută și de miere,
Prin care-un neam s-a auzit cântând.

N-am vrut să fac nici dogmelor plăcere
Și nici să stau cu cocoșații-n rând,
M-am așezat în viață ca un prund
În calea cântecelor vremii mele.

N-am strâns, prieteni, slavă sau avere,
Ci sufletul, un porumbel plângând.

(Pămîntul deocamdată, 1977)

