Când vin dureri încet de nicăierea
Și steagul casei bate mohorât,
Eu tuturora vă șoptesc atât:
Pe draga mea n-o sperie durerea.

Ea a venit aicea de departe,
Pustiuri a bătut cu pasu-i mic,
Acum, pe ea n-o sperie nimic,
Ea a trecut de frică și de moarte.

Și, ca să știți puterea firii ei,
Cât este ea mai tare decât toate,
Uitați-vă la cer cu ochii mei
Și veţi vedea ceva ce nu se poate:

Acum, când ies cornițele la miei,
Un fluture purtând pamântu-n spate.

(Totuși, iubirea, 1983)

