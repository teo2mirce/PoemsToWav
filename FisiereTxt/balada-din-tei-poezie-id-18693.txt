Noi suntem elita cu multe relaţii,
pe noi ne cunoaşte oricine,
suntem răsfăţaţii, suntem potenţaţii,
ne este atâta de bine în vile, în haine, în veac,
ne este atâta de bine,
dar omul, dar lumea, ce fac?

Noi suntem elita, onoruri cedaţi-i,
la coadă nu stăm la măsline,
avem subalterni ce ne dau şi ovaţii,
nu doar un pârlit kilogram de măsline,
ne este atâta de bine în vile, în haine, în veac.
dar omul, dar lumea, ce fac?

Noi suntem elita cu straşnică leafă, 
iubim acest sfânt status-quo, 
am pus piele multă şi groasă pe ceafă
şi nici nu ne mai întrebăm încotro.

Avem telefon la secret şi parafă 
şi mult ne mai place şi lumea 
când o privim dintr-o vilă cu geamul spre veac, 
dar omul, dar lumea, ce fac?

Noi suntem elita ce sie-şi ajunge; 
avem despre toate acelaşi cuvânt,
cu tuş de ştampile trăim, nu cu sânge!

Poezii cenzurate

