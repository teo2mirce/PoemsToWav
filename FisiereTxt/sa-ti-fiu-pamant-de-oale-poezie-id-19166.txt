Refuz oricare spațiu străinez,
Mi-e dor să-mi umbli pe contur cu jale,
Prin lutul reconstrucției fatale, 
Îți fac pe plac și te urmez în crez.

Și când va ﬁ din viață să-ncetez,
Vei auzi un trup ce se prăvale,
Sunt eu, venit să-ți ﬁu pământ de oale,

Din șes-bemol și până-n munți-diez.
Tu să mă iei în grija mâinii tale,
Să-mi pui căldură și lumină-n miez,

Să mi se pară c-am să înviez,
Dac-am să pot striga, din pasta moale,
Spre munții tăi, ce pot și eu, din vale,
Cocoș apocaliptic de Horez.

