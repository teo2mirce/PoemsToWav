Am să-ţi spun „bună seara” şi-am să plec undeva, 
Unde nu e nimic, numai scrum, numai zaţ, 
Am să-ţi spun uşurat, am să-ţi spun cu nesaţ, 
Ce departe vă simt eu de inima mea. 
Uşa-n loc va-ngheţa şi nimic nu va fi, 
Ca un fum de ţigară, voi trece în sus, 
Unde stelele sunt, unde oamenii nu-s, 

Am să-ţi spun „bună seara”, deşi va fi zi. 
„Nu serviţi o cafea, nu doriţi un fistic?" 
Nu doresc decât drumul spre cer, fară voi, 
Şi să nu mă mai trageţi nicicând înapoi. 
„Bună seara pe veci”, cred c-aşa am să zic. 
„Bună seara din nou, bună seara adânc, 
Doamne dragi, domni stimaţi, eu am treabă, eu plec 
Şi pe urmă aici e un fum de mă-nec, 
Nu-nţeleg de ce parcă îmi vine să plâng. 
Bună seara, am timp doar atât să mă sui 
Spre tavanul ceţos al odăii de danţ, 
Unde-i zgomot de lanţ peste paşi de amanţi, 
Bună seara la toţi şi, de fapt, nimănui”.
Doar atât am rămas, o vuire şi-atât, 
Şi plămânii de-atâta strigare se rup, 
Bună seara frumos, bună seara urât, 
Ca un fum de ţigară mi-e sufletu-n trup.

