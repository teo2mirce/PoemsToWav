Semne de toamnă ce nu mai trece,
Frunza e caldă, lacrima-i rece.

Ploi nesfârșite, de purgatoriu,
Și se trăiește-n mod provizoriu.

Semne de toamnă, osul se frânge,
Urcă rugina direct pe sânge.

Frunza în sine se răsucește,
Un foc lăuntric o ține-n clește.

Semne de toamnă, cine cu cine,
Oastea de gheață de unde vine?

Zădărnicie de trei parale,
Cel care cade n-o să se scoale.

Semne de toamnă, noaptea e lungă,
Cine la cine să mai ajungă?

Cine la cine totuși mai speră?
Frunza ce cade e-o barieră.

Semne de toamnă, semne de moarte,
Omul - de umbra lui se desparte.

