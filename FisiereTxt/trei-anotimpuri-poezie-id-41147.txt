Copacul frunza parcă și-o condamnă
La moartea ce-l atinge și pe el,
Cădere și furtună, fel de fel,
Atâta iarnă, într-o zi de toamnă.

Când m-am culcat, aseară, era vară
Și parcă nu mă mai puteam trezi,
Că toamna apăruse-n plină zi
Și iarna domina, elementară.

Va trebui să le schimbăm pe toate,
Nimic n-a mai rămas precum a fost,
Cuvintele s-au și golit de rost
Și inima în trei sezoane bate.

Oricum, rămânem grăniceri în post,
La parastasul zonei temperate.

1 octombrie 2004

(Vagabonzi pe plaiul mioritic, 2007)

