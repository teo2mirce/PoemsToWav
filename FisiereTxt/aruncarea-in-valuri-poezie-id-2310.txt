Iubita mea, să ne-aruncăm în mare 
Împleticiţi în sare şi guvizi, 
Să fie marea templul nunţii noastre, 
Pe urmă, uşa ţărmului s-o-nchizi. 

Iubita mea, te-ai îmbrăcat în alge 
Şi te sărut cu univers cu tot, 
Pe zarea sfâşiată de păcate 
Plutim râzând şi ne iubim înot. 

Iubita mea, să ne-aruncăm în mare 
Şi să trăim în mare neînfrânt, 
Să ne luăm, dacă voieşti, la vară 
Trei săptămâni concediu pe pământ. 

Ți-am spus demult că pe pământ sunt rele, 
Ți-am spus că marea-i căpătâiul meu, 
Ți-am pregătit o flotă scufundată 
Şi-o nuntă pe-un vapor de minereu. 

Iubita mea, să devenim acvatici, 
Pământul care suntem ni-i destul, 
Sătulă eşti de cele pământene, 
De cele pământene sunt sătul. 

Ne vor privi prin sute de binocluri, 
Se vor uita ca la un alt prăpăd,
Mirându-se că doi fusesem, parcă, 
Şi ei pe mare numai unul văd. 

Dar nu-i nimic, le vom plăti aceasta, 
Vom reveni în anul două mii 
Cu plete-ncărunţite mult de sare 
Şi-n braţe cu o mare de copii.

