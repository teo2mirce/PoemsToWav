Azi lumina din lumină,
Pământu-n trupuri ne e greu, 
Dar e ușor când se închină:
Cu noi e Dumnezeu.

Am ostenit de-atâta noapte,
Dar vom ieși din defileu
Pentru lumina sfintei șoapte:
Cu noi e Dumnezeu.

Nu suntem niște animale
Cu suflet amânat mereu,
În noi e milă și e jale
Cu noi, cu noi e Dumnezeu.

Luați lumina din lumină,
Paharuri curg din minereu,
Credința noastră e creștină,
Cu noi e Dumnezeu.

