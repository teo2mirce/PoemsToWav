Ce ieftină moarte, în viaţa de lux,
se-ncarcă în somn toate armele vechi, 
politică fizică, flux şi reflux, 
de ce să mai fie iubirea-n perechi?

Cădere de legi şi citerii. Nimic.
O lampă se-aprinde în poarta de rîu
e totul minciună, ce pot să-ţi explic,
cînd toţi abstinenţii visează desfrîu.

Se sapă o mie de gropi prin oraş,
de nici nu se ştie ce caută ei,
mai lasă-mă, viată, dar unde mă laşi,
că văd cimitire vîslind pe alei?

Pămînt imoral, fără nici un motiv, 
cînd toate puteau să îi fie de-ajuns,
rămîne să-ţi faci inventarul fictiv,
să minţi fructuos, ca un ultim răspuns.

Plimbare de curve pe micul ecran, 
reclame murdare vopsite complex, 
vai, cum se dezvoltă, murind simultan,
industrii mizere bazate pe sex.

Şi vin pederaştii să-şi facă de cap, 
şi mor sănătoşii, născînd suferinzi,
iar omul acestui absurd handicap
se-aruncă în rîuri, să spargă oglinzi.

