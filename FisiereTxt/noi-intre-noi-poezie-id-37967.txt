Sînt munți între mine și tine
Și ceață și tulbure cîmp,
Plantații de cumpeni absurde
Și dansuri greoaie de plumb.

Și chiar de n-ar fi toate-acestea,
Noi tot nu am fi fericiți,
Zadarnic uzezi telegraful
Și semnele dulci îmi trimiți.

Că sînt între tine și mine
Nu numai toți munții cu nu,
Ci eu mă opun ție însăți
Și ești împotrivă și tu.

Pierdută la marginea toamnei,
Abia mai tresari în ecou,
Veni-vor adînc să te-ngroape
Ninsorile Anului Nou.

Sînt munți între mine și tine
Și cred că nu-i cale-napoi
Iubito-ntre tine și mine
Rămînem de-a pururea noi.

(Manifest pentru mileniul trei, 1986)

