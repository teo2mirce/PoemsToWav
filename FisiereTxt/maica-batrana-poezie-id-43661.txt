Maica bătrână

Ca-ntr-un ecou ce veșnic mă îngână,
Așa mi-apare, uneori, în vis,
Într-un chenar de cenușiu-închis
Bunica mea venind de la fântână.

E-același sentiment, de altădată,
Că apa, din găleata dumneaiei,
Îmi dă puteri să trec prin anii grei,
Ce dincolo de ceas mi se arată.

E apă pentru om și pentru câine,
Și pentru păsările din obor,
O garniță, cu viața tuturor,
În guși de porumbei și-n miez de pâine.

De drag de maica mea, pân-o să mor,
Alaltăieri e azi și ieri e mâine.

11 februarie 2004

(Ninsoarea de adio, 2005)

