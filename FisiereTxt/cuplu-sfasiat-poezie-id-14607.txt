Ne căutăm mereu spre-a ne zdrobi, 
Cu-ntâiul pas, ca și cu ură primă, 
Gata mereu de dragoste și crimă
Și doldora de noapte și de zi.

Tot cheful de-a trăi ni se reprimă, 
În toiul dimineților pustii, 
Când, față de părinți și de copii, 
Intrăm în slujbe ca în altă climă.

Și de n-ar fi aceste frenezii, 
Această joacă-n gol, această mimă, 
Când ne-am vedea, desigur, ne-am sfârși.

Gata mereu de dragoste și crimă, 
Mereu mai lași cu cât vom îndrăzni.

