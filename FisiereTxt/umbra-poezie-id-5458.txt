Fiori prin mine umblă 
Şi nu am trebuinţă, 
Te rog pe tine, umbră, 
Să redevii fiinţă. 
Eu, umbra aceasta pe care 
O semeni în sufletul meu, 
Cu milă şi tristă mirare 
Voi duce-o cu mine mereu. 
Şi-apoi într-o zi oarecare, 
în care-mi va fi cel mai greu, 
Voi pune-o în vechi calendare, 
Duminica trupului meu. 
Flămând de iubirea întreagă, 
Pe vremi cu amurg mohorât, 
Când zorile noaptea-şi dezleagă, 
Mă satur cu-o umbră şi-atât. 
Şi sufletul meu te mai roagă, 
Magnetic catarg doborât, 
Tu, umbră tăcută şi dragă, 
Aşază-ţi fularul la gât. 
O umbră se-nchide în mine, 
O umbră prin mine trecu, 
E-atâta de rău că e bine, 
E-atât de mult da că e nu. 
Bacovia-şi iese din sine 
Şi râde în a şi în u, 
O umbră în viaţă mă ţine 
Şi umbra aceea eşti tu.

