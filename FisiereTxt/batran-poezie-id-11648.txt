Prea târziu te-am întâlnit în viață
Ca să pot să stau de veghe până-n zori,
Brațele pe sânii tăi mi-ngheață
Ars prea mult ca să nu mă omori.

Totul e așa cum se cuvine
Numai eu n-am nici un rost pe-aici
Chiar atunci când simți că-ți este bine
Înlăuntrul clipei noastre mici.

Pofta mea te ține-n ea întreagă,
De lumina ta marcat rămân,
Doar un fel de-avertisment mă leagă 
De obsesia că sunt bătrân.

Sunt bătrân și te iubesc, pierduto,
Și mă tem de stilul tău perdant, 
Calendarul ziua ți-a făcut-o
Din aceste clipe de neant.

Sunt bătrân, iubirea mea-i prea nouă
Și nu-i cale să întineresc,
În zadar o înfășor în rouă, 
Totu-i un capriciu pământesc.

