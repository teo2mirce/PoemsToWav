Mi-i sufletul acum ca o grădină
Din care pleacă florile în sus,
Mi-i sufletul căzut, sfârșit, răpus,
Mă simt vinovăția fără vină;
Mă simt un om vândut cu preț redus,
Trimis-cu un surâs-la ghilotină;
Când va veni ce trebuie să vină?
Când voi sfârși ce am de spus?

Nu plânge, nu da minus, nu da plus,
În săptămâna noastră de surdină
Fii sfânta-nlăcrimare-eroină
Că mâine, dintr-un orizont opus
Te va întoarce, cum te-a și adus,
Un Dumnezeu de milă și lumină.
Mi-i sufletul acum ca o grădină
Din care pleacă florile în sus.

(Iubiți-vă pe tunuri,1981)

