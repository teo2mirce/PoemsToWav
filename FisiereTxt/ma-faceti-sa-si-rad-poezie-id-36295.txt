Mă faceți să și râd, cât sunt de trist,
Când din infernul minții voastre iese
Stupidul zvon că mi-ar fi dor de ea,
Din nu știu ce meschine interese.

Dar ea n-are nici aur, nici averi,
Nici nu semnează-n dreptul vreunei sume,
Ea este numai spirit și prăpăd,
Cea mai săracă fată de pe lume.

Ea are stil și-n felul de-a-mpleti
Și hachițe, și haruri, femeiește,
Ea are Dumnezeu și remușcări,
Ea, propriu-zis, există și iubește.

Ce aș putea, iubind-o, să câștig
Decât acces la ceruri și la dramă?
Ea nu e manechin de niciun fel
Și nici marionetă de reclamă.

Mă faceți să și râd, atât cât plâng,
Și vă declar, în ultima erată,
Că, și în nebunia ei de azi,
Ea e profundă și adevărată.

Sunt profitor, un profitor abject!
De restul lumii voastre mă desparte
Într-adevăr, meschinul interes
Că fără ea, sunt condamnat la moarte.

(Liber să sufăr, 2003)

