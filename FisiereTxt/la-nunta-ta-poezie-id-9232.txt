Eu vin la nunta ta, iubito
Şi nu voiesc nimic să-ţi cer
Dar roagă-ţi naşii să mă lase
Să-ţi cînt la nuntă lerui ler.

Colindător fără de casă
Colindător fără noroc
Un strop de vin şi-un strop de pîine
Îţi cînt şi-apoi o iau din loc.

Dreptul să colind îl cer
Dalbe flori şi lerui ler
Pentru ea, doar pentru ea
Măritata mea!

Am drum în faţă şi în urmă
Din cînd în cînd mai mor prin munţi
Dar am venit să-ţi cînt colindul
Preafericitei tale nunţi.

Pot să-l rostesc şi din picioare
Nu am pretenţii de mesean
Un strop de vin şi-un strop de pîine
Şi-am să-ţi colind nepămîntean.

Iubita mea vîndută lumii
Nimic n-aş mai putea să sper
Că florile nu mai sînt dalbe
Şi lerui nu mai este ler.

Dar eu colind bătut de lacrimi
Colind şi voi mai colinda
La toate nunţile dïn lume
Afară doar de nunta mea

