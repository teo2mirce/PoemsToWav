Aștepți un semn, dar nu-l vei mai primi,
Nu-mi mai găsesc nici ultimele semne,
Afară, dacă nu mă-nșel, e zi,
Să nu mai pui în foc cărbuni și lemne.

Nici n-ai să crezi, dar vreau aici să-ngheț
Și lemnele să cadă peste mine,
Istoric, vinovat și fără preț,
Sfidând un semn ce veșnic nu mai vine.

N-am să te chem și nici n-am să te iert,
Plecarea ta prin țurțuri voi privi-o
Reascultând fărâme de concert
În care am s-aud numai: Adio.

2 februarie 1986

(Locuri comune, 1986)

