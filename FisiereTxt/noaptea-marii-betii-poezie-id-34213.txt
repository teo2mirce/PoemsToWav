- Cartelă pentru potop -

Haide, haide, ce-o fi o fi,
Să prefacem noaptea în zi,
Asta-i noaptea marii beții,
A marii beții,
Fie ce-o fi!

Pași
De oști înfrânte prin oraș,
Sunt plin de-un întuneric laș
Într-un refren sinucigaș.

Și,
În noaptea albă de făclii,
Ne vom urî, ne vom iubi
Și vom preface noaptea-n zi.

Vai,
Cetatea nu mai are rai,
Stai, iubirea nu mai are grai,
Are grai.

Eu
Abia încap de dorul meu,
Mi-e deznădejde și mi-e greu,
Mi-e foarte greu,
Mi-e greu.

Hei,
Bărbații caută femei,
În porți se-nvârt deodată chei,
Toporul lunii taie miei.

Noi
Ne căutăm plângând prin ploi,
Potopul zilei de apoi
E cartelat din doi în doi.

Hai,
Turnirul nu mai are cai,
Stai,
La mine-n sânge hai și stai,
Hai și stai.

Tu
Mai joacă ultimul atu,
Tu nu ești eu, eu nu sunt tu,
Eu nu sunt tu,
Sunt tu.

Haide, haide, ce-o fi o fi,
Să prefacem noaptea în zi,
Asta-i noaptea marii beții,
A marii beții,
Și fie ce-o fi!

Noaptea de 12-13 iulie 1992
Este ultimul cântec comun al lui
Ion Aldea Teodorovici și Adrian Păunescu.

(Noaptea marii beții, 1993-1994 / Trilogia căruntă II)

