Am fost o clipă obosit, şi-atunci 
Pe drumuri de oraşe şi de sate 
Mi s-a părut c-aud cum ne găsesc 
Greşelile lui Panait Istrate.

Şi deveneam cu toţii derbedei,
Metafora se colora, vulgară, 
Şi pe-un pat de scânduri, de doi bani, 
Ne aşezam şi evadam din ţară.

Şi deveneam mari scriitori francezi,
Stiliştii de extracţie română, 
Şi la Brăila ne-ntorceam mascaţi 
Cu paşaportul mincinos în mână.

Plecam înnebuniți în Răsărit
Ca să gustăm şi noi o nouă lume,
Şi deveneam denigratorii ei
Să nu-i mai ştim de ţeluri şi de nume.

Şi-atunci Fănuş, născut din pasta lui, 
Lua întreaga adunare-n spate 
Şi noi pierdeam, răniţi de hazul lor,
Greşelile lui Panait Istrate.

poezii cenzurate

21/22 august 1988, Ciucea

