Prin cinic, guvernamental acord, 
La ora ploilor de pașapoarte, 
Hiperboreea pleacă înspre nord, 
În țara ce le adusese moarte.

De nici nu știe, vai de capul său, 
Că-i un butuc în drumul unui joagar, 
Și pleacă fără de păreri de rău
În cel mai elegant și cinic lagăr.

O vor gaza cu dragoste-n curând, 
C-un roșu fier o vor marca pe spate
Și pielea ei va atârna plângând
Pe rămurișul sârmelor ghimpate.

Hiperboreea, du-te unde vrei, 
Pe veci pierduto, veșnic hăituito, 
Un crucifix ai fost în ochii mei, 
Dar eu numai tristetea ți-am iubit-o. 

De actoria ta m-am săturat, 
Încă din vremea actoriei mute, 
Ești plină de durere și păcat, 
Dar gardienii te așteaptă, du-te!

Ca un vaccin rămâi pe brațul meu, 
Când sania te-mpinge blând pe pantă, 
Să-ți apere ființa Dumnezeu, 
Tu, prima mea iubită emigrantă.

Și când pământul se va scufunda
Și va sări din miezul lui scânteia, 
Să știi c-ai fost, în sud, în țara mea, 
Și nordul te-a strivit, Hiperboreea.

