Să știți că eu n-am să mai falsific trecutul meu
Și n-am cum să mai dau înapoi.
Eu când am făcut o declarație de dragoste,
Parcă am făcut declarație de război.
Dacă nu izbândeam în iubire, era moarte,
Nu concepeam o altă împărțire decât la doi.
Eu, când am făcut o declarație de dragoste,
Parcă am făcut o declarație de război.
Și-acum sunt la fel.
Îmi păstrez trăsăturile.
Stupul meu mai trimite către voi
Câte-un roi,
Dar fiți atenți
Că eu, și când fac o declarație de dragoste,
Parcă fac o declarație de război.
Dacă zic: te iubesc,
Asta sună a ordin
Și-n fața femeii
Ce măreț mă-ncovoi.
Vă iubesc și vă rog să primiți
Această declarație de dragoste
Ca pe-o declarație de război,
Dac-ar rămâne iubirea
Singurul lumii război.




