Curge Prutul între noi şi plânge
Că ni-i greu şi lui la fel îi greu
La un val de apă, trei de sânge
Bietul Prut uitat de Dumnezeu.

Lumea se mai stinge, se mai naşte
E ghimpată sârba dintre fraţi
Vom avea şi noi o zi de paşte
Hai români din moarte înviaţi.

Dar de peste Prut ridică frate
Ochii tăi de-a dreptu-n ochii mei
Le vom face rând pe rând pe toate
Dacă eu mai vreau şi tu mai vrei.

Maluri de Prut, apa în ştreang
Maluri de Prut, apa în ştreang.

Nu va fi nici urmă dintr-o apă
Care ne-a durut şi ne-a rănit
Va rămâne alt pământ să-ncapă
Prutul ca o muchie de cuţit.

Curge Prutul între ţări române
I se-aude plângerea-n Carpaţi
Olt şi Mureş sar ca să-l îngâne
Jiu şi Nistru voi ce aşteptaţi?

Şi din cer întregul loc arată
Ca un rai însângerat la brâu
Vino frate să legăm odată
Malurile tragicului râu.

