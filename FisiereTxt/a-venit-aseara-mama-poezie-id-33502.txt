A venit aseară mama, ca-n romanța populară,
Oare te-a găsit acasă, oare mai știai că-i ea,
N-a venit ca să-ți aducă, a venit ca să îți ceară,
A venit aseară mama cu broboada ei cea grea.

A venit aseară mama și-i atâta de-nstărită,
Încât nici nu poate spune tot ce are-ntr-adevăr,
Are astm, contracte, noră, pensie, nepoți, flebită,
Și argint din cel mai strașnic în sprâncene și în păr.

A venit aseară mama, bună seara, sărutmâna,
A simțit că nu te doare și că te-a și indispus,
Îi citeai în ochi căderea și-i vedeai în trup țărâna,
A venit aseară mama, s-o ajute cel de sus.

A venit aseară mama, n-a mai apucat să-ți spună
Dacă vrei s-o iei la tine, pentru cât va mai trăi,
Că o dau afar-din casă, că la dânșii în comună
Fac curat, dărâmă totul, lasă brazdele pustii.

A venit aseară mama, a plecat în zori la gară,
Cu broboada ca un plânset peste ultimul temei,
Hotărâtă să te uite și în casa ei să moară,
Când or omorî cu fierul, cei ca tine, casa ei.

19/20 august 1988, Boiu Mare
(Poezii cenzurate, 1990)

