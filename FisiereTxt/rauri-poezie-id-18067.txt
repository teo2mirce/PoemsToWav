Din ce pamânt a fost făcută ea 
pe care o călcăm în pași întruna, 
pe care ceața pare-a o nimba, 
pe care ca pe-o turlă bate luna, 
țara ce de copiii ei e grea, 
o mamă care naște totdeauna.

Corabie în largul unei lacrimi 
destin la patru capete crestat, 
cheremul rece al atâtor patimi 
o cârmă limpede a fecundat.

Când mă gândesc la ea, așa cum este, 
un bob de grâu în brazda unui veac, 

lovit de toate aversele-celeste, 
încuviințez cu inima și tac.

Înrourată e această Țară, 
și de n-ar fi păzită de o stea 
un junghi i-ar scoate munții toți afară, 
și râurile i le-ar sufleca 
aşa cum sufleci mâneca bizară 
pe-o mână, alta, decât mâna ta.

Cândva vine la mine, blând, strămoşul, 
vine stafia-n gri a unui om 
să ne jucam de-a Ilfovul si Dolju. 
şi mai ales să nu ne mai jucăm.

Pentru că noi atât avem din toate 
câte s-au dat şi s-au furat sub cer, 
nici arme tulburi, nici hapsânătate, 
zidirea unei țări de grai stingher.

Noi nu putem s-o mai găsim pe-a doua, 
nici nu râvnim. Aceasta ne ajunge. 
Ca pe un suflet s-o pătrundă roua, 
când stă plecată peste sfântul sânge 
pe care rădăcina ei îl plânge, 
din timp în timp, să fie dreaptă cârma.
Ea este țara, noi îi suntem urma.

