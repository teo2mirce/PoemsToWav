De fiecare dată 
Când m-am apropiat de tine 
Femeie a lumii 
Şi singurul ei fapt de ispravă, 
Părea că eşti perfectă, 
Părea că ţi-e bine, 
Dar, femeie a lumii, 
Totdeauna ai fost, totdeauna ai fost, 
Obosită, 
Pierdută, 
Bolnavă, 
Femeie a lumii 
Şi singurul ei rost. 
Ca la monumente 
Veneam la tine 
Să-ţi aduc flori, 
Şi cum mă apropiam 
Prin fâşiile de tifon convalescente 
Abia surâdeai 
Şi începeai să mori, 
Femeie a lumii 
Printre noi, 
Imbecilii nemuritori. 
De fiecare dată, de fiecare dată, 
Mi-ai fost promisă şi mi-ai fost furată 
Eu te trăgeam către cele şapte arte, 
Moartea te trăgea către moarte. 
Eu veneam la tine să mă fac sănătos 
Şi trebuia să-ţi culeg cioburile de pe jos, 
Femeie a lumii, cu toată faina 
Foamei noastre în os. 
Uite, m-apropii de tine, 
Uite, mai încerc 
Şi, vai, totdeauna ţi-a fost rău, 
Şi, vai, niciodată nu-ţi va fi până la capăt bine. 
în fiecare zi sufletul tău 
Aşteaptă să iasă din cerc, 
Astăzi m-ai privit în ochi şi mi-ai zis: 

Abia aştept să se termine toate odată, 
Şi te-mbrobonase rouă unui vis, 
Femeie a lumii, mereu vinovată. 
Tu nu vezi 

Că vârstele vieţii tale 
Se succed fară milă, 
Eu vin la tine ca la un monument 
Şi tot eu 
Te-mbolnăvesc 
Şi te oblig să fii umilă. 
Eu te îmbătrânesc 
Şi eu te părăsesc, 
Pe urmă eu plâng 
De singurătate 
Şi simt sub umărul stâng 
Că s-au adunat prea multe 
Şi de toate. 
De fiecare dată 
Te vreau fată 
Şi mă supăr 
Şi te urăsc 
Şi nu te iert 
Că nu eşti decât o dată, 
Deşi lăcomia mea e vinovată. 
Femeie a lumii, 
Totdeauna văduvă 
Chiar şi înainte de a fi măritată. 
Am venit la tine, la monumentul tău 
Să-ţi aduc flori 
Şi să-ţi dau braţul 
Să te ajut să cobori, 
Să te sărbătoresc. 
Femeie a lumii 
Ca toate fetele, 
Şi să te pun 
Să-mi cureţi pantalonii 
Şi să-mi dai cu cremă ghetele 
Cu care am trecut 
Prin noroiul lumesc 
Şi pe urmă să-ţi reproşez 
Că nu te îngrijeşti de tine suficient, 
Că trebuie să te porţi cu tine mai atent, 
Că trebuie să mă ţii la distanţă 
Cu oarecare talent. 
Femeie a lumii, 
Rană şi floare, 
Singurul titlu urgent 
Din toată 
Publicistica 
întind mâna spre tine 
Şi văd că eşti bolnavă, 
Te doare capul, 
N-ai poftă de mâncare, 
Eşti palidă. 
Şi ai extremităţile reci, 
Dumnezeule ce obosită eşti, 
Dumnezeule, cum te calc în picioare în fiecare zi, 
Deşi noi ne-am născut 
Spre a ne iubi. 
Şi chiar ne şi iubim 
Şi de ce să ne ferim să facem copii 
Când într-o zi 
Vom afla de la nepoţi 
C-am îmbătrânit cu toţi? 
Şi tu, care eşti mereu mai tânără 
Decât mine, 
Şi eu, care te fac să nu-ţi fie bine. 
Noaptea aceasta mă furnică, 
Gulerul cămăşii pe scaun 
Singur se încheie, 
Trebuie să mă ridic din pat, 
Trebuie să te iau în braţe, 
Trebuie să te salvez, 
Dă-mi rana ta s-o port 
Dă-mi rana ta, femeie. 

14/15 decembrie 1985, Bucureşti 

(Locuri comune, 1986)

