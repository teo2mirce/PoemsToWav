Se desprimăvărează violent
Şi flori străvechi răsar pe continent,
Şi-atât de alb e totul prin livezi
De parcă-n ramuri înfloresc zăpezi.

În căutarea dorurilor vii
Acum numai zambilă să nu fii.
E-un nou fior electric în atom,
Impur să nu murim, se simte-n pomi.

Şi vreascuri vechi sub noii muguri ard,
Se dă cu var pe fiecare gard,
Se-ntoarce iar de Paşte, Duhul Sfânt,
Se primeneşte totul pe pământ.

Şi numai noi în tragice perechi,
Părem a fi din ce în ce mai vechi.
Abia mai ţinem aeru-n plămâni
Din ce în ce mai trişt şi mai bătrâni.

Spre-a înţelege toţi într-un târziu,
Că nu-i nimica nou în tot ce-i viu
Şi nici nu mai există muguri noi,
Ci se întorc strămoşii printre noi,
Că flori străvechi răsar pe continent,
Se desprimăvărează violent.

