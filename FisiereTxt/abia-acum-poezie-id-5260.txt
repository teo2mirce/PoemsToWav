Rănit la piept de crivăţul câinesc, 
Ce-mi bandajează rănile cu luna, 
Abia acum încep să te iubesc
Când simt că te-am pierdut pe totdeauna.

Şi rănile mereu mă vor durea, 
Slăvind întâmpinarea ta târzie
Şi-abia acum îţi spun „iubita mea”, 
Când nici nu-ţi ştiu adresa spre a-ţi scrie.

Deodată, apa lumii te-a-nghiţit, 
Deodată, am rămas rănit de crivăţ, 
Gesticulând spre minus infinit
Şi construind delicte împotrivă-ţi.

Atunci când totul se-ntâmpla firesc
Ne-mpotriveam ca soarele şi luna, 
Şi-abia acum încep să te iubesc
Când simt că te-am pierdut pe totdeauna.

Deodată, ce spun eu şi ce spui tu
Sunt două îngheţate limbi străine
Şi la hotarul dintre da şi nu
Un martor mut mi-ar tot vorbi de tïne.

