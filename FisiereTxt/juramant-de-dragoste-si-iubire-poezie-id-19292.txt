Sunt gelos pe întreaga ta viaţă 
Aş fi vrut să-ţi fiu frate întâi 
Să te-nvăţ un cuvânt de verdeaţă 
Şi străină apoi să-mi rămâi. 

Aş fi vrut să-ţi fiu tată , iubito , 
Ocrotind începutul fragil , 
Şi-apoi vârsta în foc mistuind-o 
Să mă nasc şi să-ţi fiu eu copil . 

Să fiu păvaza ta absolută 
Eu,prieten şi tot eu duşman 
Şi duhovnica ta surdo-mută 
Şi profesorul tău de pian . 

Căci aproape îmi eşti ; dar străină 
Felinarul ce sunt arde gri 
Dacă simte făcându-ţi lumină 
Nălucirea că nu-i aparţii . 

Şi te-aş duce în cârcă şi-n creier 
Şi trecutul ţi l-aş cumpăra 
Să-mi rămâi ori pe unde cutreier 
Doar a mea, doar a mea, doar a mea . 

Mânuit de nebuna idee, 
De-ntrebarea cea fără răspuns 
M-aş preface-n atom de femeie 
Dacă ţie ţi-aş fi de ajuns . 

Sunt gelos pe oricine te-atinge, 
Chiar pe hainele tale-s gelos, 
Pe ninsoare gelos când te ninge , 
Pe oglinda ce minte frumos. 

Cărţi poştale trecutul trimite 
Cu adrese pierite de mult , 
Dar eu plâng drumul fetei iubite, 
Umilinţele ei le ascult. 

Te-aş trimite înapoi în uitare 
Şi m-aş şterge de gândul că eşti 
Te iubesc, o iubire ce doare, 
Cu-ncleştarea prea negrelor veşti . 

Ţi-s şi tată , şi frate ,şi soră 
Ţi-s prieten , şi-ţi sunt şi duşman 
Şi marcat de o gamă minoră 
Sunt profesorul tău de pian . 

Croitor pentru hainele tale 
Eu pe faţă în rană te spăl 
Şi-ţi aşez în picioare sandale 
Şi-ţi sunt drog , şi-ţi sunt chin şi-ţi sunt văl . 

Blestemat sunt de lacrima mumii 
Pentru tine să ard în prăpăd 
Sunt gelos pe femeile lumii 
Că mă fac uneori să le văd . 

Dulcea mea ,taina mea voluntară, 
Rugul meu şi concret şi abstract. 
O iubire de-abis mă omoară 
Şi mai tare ca orice contract. 

Gelozie urlând cu tandreţe 
Eu sub piele la mine te duc 
Gurii mele i-aş da să înveţe 
În duet acest bocet de cuc. 

Dacă-ţi spun că te-aş face mireasă 
Şi în alb nupţial să te-nchid 
Vreau să ştii că te-aş duce acasă 
Ca la nuntă să te şi ucid . 

Prea cuminteo şi-apoi prea rebelo 
Julietă, din neam dispărut , 
N-aş voi să mă cheme Othello , 
Dar din umeri ce mâini mi-au crescut. 

Sunt gelos pe văzduh şi pe mare 
Şi mă doare când calc pe pământ 
Sunt gelos şi pe scrisul cu care 
Îţi trimit gelozia ce sunt.

