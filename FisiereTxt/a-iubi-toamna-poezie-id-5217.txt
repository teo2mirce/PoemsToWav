A iubi toamna, e-un biet pleonasm, 
O poartă în cer se-nvârtește neunsă, 
Cad, iată, imperii de tulbure frunză
Și totuși se-aude și ultimul basm.

A iubi toamna, e oglindă-n oglinzi, 
Halouri ciudate pe lucruri dansează, 
Insecte damnate fac cuiburi în rază, 
Speranța renaște în cei suferinzi.

A iubi toamna, neant și refren, 
Vin pluguri pământul spre cer să-l răstoarne
Și ultimul fulger, semnat ambigen, 
E parcă-un altoi pentru sânge și carne.

Și țipă a pierdere tren după tren
Și mieii duc iarbă uscată pe coarne.

