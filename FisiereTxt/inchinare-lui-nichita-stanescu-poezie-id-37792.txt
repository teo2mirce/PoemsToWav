Cu fața hieratic suferindă
Și inima de vifore bătută
Poet suprem, privește-te-n oglindă
Că să te-nveți să împlinești o sută.

50 de ani , un înger într-o carte!
Dintr-un Ploiești caragielesc pornit-a
Mereu scriind pe viață și pe moarte,
Mereu mințindu-și morțile, NICHITA.

Un echilibru nou acido-bazic
În verbe urcă și, urcând, rămâne.
Salut, în tine, pe întâiul clasic
Al noii noastre poezii române!

Un inocent putea să reînceapă
De unde dogma ne-a tăiat ursita:
Renăscătorul fâlfâit de pleoapă
Spre cerul nou și pur ai fost, NICHITA.

Noi am venit, urmându-te pe tine
Și îngereala ta cea îndrăzneață,
Dar ar putea să-ți fie-acum rușine
Că împlinești 50 de ani de viață.

Rușine, deci, și închinare ție,
Când Dumnezeu în cer stă într-o rână
Că să învețe însuși poezie
Cu ,,11 elegii" în mână.

Ai scris cum că la răsăritu-mi mare
Al tău apus ar vrea să se încline,
Dar poezia noastră ți-e datoare
Cu toată răsărirea noastră-n tine.

La Ploieșcior copiii joacă leapșa
Și mareșalii clănțăne din cizme
Dicționarul limbii e la Capșa
Că să se-mbete azi de nichitisme.

Iar tu, lumina noastră suferindă,
Când minutarul în alt an te mută,
Sărbătorește-ți vârsta în oglindă,
S-avem iluzia că ai o sută!

