Eu sunt bolnav de Dumneavoastră, Ţară,
Eu sunt bolnav de Dumneavoastră, Neam,
Nu e-năuntru hiba, ci afară,
Trăiam un veac labil, dacă eram.

N-aveţi la dumneavoastră-n farmacie
Medicamente, boala să-mi luaţi,
Un singur leac îmi trebuieşte mie,
Să-i pot vedea pe ceilalţi vindecaţi!

Această boală e o boală rară,
Această boală e o boală grea,
Această boală se numeşte Ţară!
Şi leacul este ea şi numai ea!

