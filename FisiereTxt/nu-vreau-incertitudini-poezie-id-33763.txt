Nimic nu poate fi mai rău pe-aici
Decât ar fi închipuirea mea,
Nu vă feriți să-mi spuneți rele vești,
Ar fi mai rele de le-aș inventa.

Prefer, incertitudinii de rând
Și care ambiguități cultivă,
O certitudine rostită brusc,
Chiar dacă întru totul negativă.

Nu vă feriți să-mi spuneți c-a murit,
Mă va îndurera această veste,
Dar mă înnebunește gândul meu:
Cu ea, în fiecare zi, ce este?

Nu vreau incertitudini de salon,
Menite să mă apere de rele,
Cel mai năprasnic inamic al meu
E omul treaz din gândurile mele.

18 ianuarie 2003
(Din doi în doi, 2003)

