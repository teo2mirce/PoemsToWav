Voiam să-ţi spun că ninge şi te invit afară, 
Afară din cetate, către păduri, oriunde, 
Să facem carnea noastră bolnavă să tresară 
De ceea ce într-însa curat se mai ascunde. 

Un mărunţiş din norii pământului, ninsoarea, 
Clinchetitor şi tandru, dar cine să mai ştie 
Şi viscolele sterpe incendiază marea, 
Aş vrea să-ţi fiu Ovidiu în Geţia pustie. 

Şi mai voiam să-ţi dărui un vechi cojoc de oaie 
Şi mai voiam să-ţi dărui un drum până la munte 
Şi nişte flori de toamnă, ţinute-ntr-o odaie, 
Dar nu ştiu câtă vreme avem de amănunte. 

Te-am deranjat degeaba, probabil ai probleme, 
Când eu, cu ochii-n lacrimi, privesc ninsori de sânge, 
Voiam să-ţi spun că-i bine şi n-ai de ce te teme, 
Voiam să-ţi spun adio. Voiam să-ţi spun că ninge.

