Mi-e somn adânc şi obosit sunt foarte,
Nu mă mai recunosc în tot ce fac,
Vreau somnoterapie de un veac
Într-un gheţar de lacrimi, de departe.

Îmi urlă-n nervi ceasornicele sparte,
Eternitatea parcă are trac,
Vai, insomnia m-a lăsat sărac,
Mi-e dor să dorm o viaţă şi o moarte.

Am fost întreg şi am rămas o parte,
Într-o luciditate fără leac,
Rămân tot rac, în strâmtul zodiac,
Leoaica mea de mine se desparte.

Las mâna mea ca-n somnul meu buimac,
Să-ncheie ea, căzând, această carte.

11 Februarie 2003
("Din doi în doi", 2003)

