N-ai cum să scapi de sigiliul meu, 
Te-au reconstruit definitiv 
Cele câteva mii de încleştări 
De dragoste, 
în care eu am rămas 
Mereu în tine, 
Ca un cont într-o bancă, 
Eşti înregistrată, 
Eşti marcată, 
Eşti însemnată. 
Şi chiar dacă sămânţa, 
în sfânta ei vulgaritate, 
A trecut cu apa, 
Ţi-a rămas formatul mental, 
Te vor asupri criteriile, 



Mă vei simţi în carne şi în creier 
Prezent în mod obsesiv. 
Şi, chiar dacă ai să vrei să mă uiţi, 
Mă vei uita tot în felul meu, 
Şi chiar şi lucrând împotriva mea 
Vei avea obsesia gramaticii, 
Vei avea năzărirea stilisticii, 
Tot cu armele mele vei lucra. 
Vei deschide paranteze, 
Vei divaga savant 
Şi numai când ăla 
(care nu mă interesează) 
Te va plesni peste gură, 
Vei avea tăria să regreţi, 
în acelaşi fel, 
Cum toate ţi s-au format 
După tiparul meu, în aceşti ani, 
Şi să plângi umilită, după vremuri 
Şi după gesturi 
Ale unei iubiri pierdute 
Pe totdeauna, 
Iubire incurabilă. 
(Liber să sufăr, 2003)

