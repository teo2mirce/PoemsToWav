Mă simt atît de singur, pe lume, că mi-e frig.
La colțurile casei e vînt și este ploaie,
Ce nici nu pot a crede îmi pare că așa e
Pe propria mea mamă ca pe-un străin o simt.

Spinarea singuratic și trist mi se-nconvoaie,
Simt ape nămoloase care-au pătruns prin dig,
Pierd în singurătate tot ce-n comun cîștig,
Ce singur sînt în lume și singur în odaie.

Să spun că sînt într-altfel doar fiindcă sînt deștept
Sau c-am urmat întruna un ideal și-o țintă?
Un om atît de singur nu poate nici să mintă,
De ce m-aș ține mare, drumeț de drum prea drept?

Mă uit ca-n ochiul rece al lumii în oglindă,
Nu am copii și semeni, nu știu să mai aștept.

(Manifest pentru mileniul trei, ediția 1984)

