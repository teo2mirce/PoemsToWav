Sfârșim mizeria, începem criza, 
puteam trăi și noi cum se cuvine, 
și omenirii-ntregi nu-i este bine, 
petrodolari plătesc pe Mona Lisa, 
ne-am dus mizeria cu demnitate, 
fără mașini, fără curent la prize, 
n-aveam nimic cînd lumea avea de toate, 
azi suportăm cu ea aceleași crize.
Ne pregătim de douăzeci de veacuri 
de fericirea unui veșnic mâine, 
n-am cunoscut fraterne ajutoare, 
la boala noastră n-avea nimeni leacuri.
Nu ne-a dat nimeni pace, drepturi, pâine, 
iar la durere tot pe noi ne doare.

