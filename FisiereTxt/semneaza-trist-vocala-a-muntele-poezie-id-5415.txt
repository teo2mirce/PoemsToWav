Din marele bazar cu amănunte, 
Plătind cu viaţa tot ce scump era 
Iubita mea, ţi-am cumpărat un munte, 
Păcat că n-o să-ncapă-n lumea ta. 
Iubita mea, ţi-am cumpărat un munte, 
Am fost în târg, dar nu l-am luat pe bani, 
Are păduri şi râuri şi o punte 
în vârstă de un milion de ani. 
Ţi l-am adus în braţe pân-la poartă, 
E minunat şi piatra lui e grea, 
Comerţul ambulant cu munţi se poartă, 
Dar unde ai să-l pui, iubita mea? 
Ce munte colosal, un munte straniu, 
Cu porci mistreţi ce cântă-n coruri jir, 
Iar în adânc sunt straturi de uraniu 
Şi-am dat puţin pe el, un chilipir. 
Iubita mea, găteşte marea vale 
în care să-l aduc şi să-l răstorn 
Şi-apoi la nunta regăsirii sale 
Să cânt ca vânător al lui din corn. 
Şi m-am certat cu fel de fel de lume 
Că toţi voiau să-l ia, să-l dea la nunţi, 
l-am înjurat de fapte şi de nume, 
Nu ştiu de ce toţi oamenii vor munţi. 
Iubita mea, ţi-am cumpărat un munte 
Să faci cu el ce-oi şti şi ce vei vrea, 
Eu mă retrag în peşteri muribunde, 
Căci am uitat să-ţi mai şoptesc ceva: 
Am dat pe acest munte viaţa mea.

