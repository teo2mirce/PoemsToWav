Oameni, oameni, frații mei, 
Disperații, fericiții, 
V-ați spălat de superstiții, 
De demoni și dumnezei.

Însă-i nu-i destul folos
Dacă peste tot ce este
V-ați spălat și de poveste, 
L-ați pierdut pe Făt-Frumos.

Vin la voi acum, plângând, 
Gura-mi sângeră ca rana, 
Unde este Consânzeana, 
În ce bolți, pe ce pământ?

Mă ridic plângând de jos, 
Ca la un pierdut examen, 
Unde vă e basmul, oameni,
Ce-ați făcut cu Făt-Frumos?

Făt-Frumos n-a existat, 
N-a stat nimănui în cale, 
Era numai visul moale
Al vreunui trist băiat.

Mai visați de vreți să fiți
Fericiți cu capu-n pernă, 
Feriți epoca modernă
De rigizi și scofâlciți.

Din prea mult entuziasm
Să nu spargeți Voronețul, 
Dați-i voi mai mare prețul, 
Oameni, mai râvniti la basm.

Voi, care aveți copii, 
Nu-i lăsați sub gând satanic, 
Să respire sterp, mecanic, 
Ca și când nu ar fi.

Doborâti himera jos, 
Oameni, reveniți în lume, 
Pe umană noastră culme
Regăsiți pe Făt-Frumos,

Făt-Frumos și toți ai lui, 
Fiindcă unde nu-i poveste
Lume nu-i și om nu este
Și, de fapt, nimica nu-i.

El venea la noi pe jos
Și ni l-au răpit pirații, 
Vameși vigilenți, redați-i
Actele lui Făt-Frumos.

Dați-i viața înapoi, 
Ochii mari, mișcarea buzii, 
Făt-Frumosul din iluzii
Și frumos numai prin voi.

