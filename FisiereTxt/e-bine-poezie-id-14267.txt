Că ne bârfeşte lumea este bine.
Normal. Aproape excelent. Aşa e
când două drumuri mari se întretaie
vorbesc toate cărările vecine.

Dispreţuieşte-i dulce când murmură,
sunt şi ei oameni, vor să comenteze, 
lumea e un perete de proteze
înconjurând o bârfitoare gură.

Suntem un cuplu de celebritate,
Romeo-Julieta cu pățanii, 
ei ne bârfesc, de mor de râs Balcanii, 
dar să le mulţumim adânc de toate.

Și-n murmurări, şi-n chicoteli confuze,
eu te sărut, tăcerea mea, pe buze.

