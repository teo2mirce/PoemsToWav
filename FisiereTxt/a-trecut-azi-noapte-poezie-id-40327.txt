Ca un dulce tropot o stafie cal,
Stă a înșeuare la mormânt de domn,
A trecut azi-noapte Iancu prin Ardeal
Și-a trezit gravidele din somn.

Și le-a dat putere pentru rodnic plâns,
Și le-a spus ce fel de fii să nască
Spre-a avea un vrednic neam pentru răspuns,
Muma noastră, Țara Românească.

Au născut femeile lumină
Și-a crescut pe cer tropot de cal,
Semn că nu sfârșește niciodată să revină
Spiritul lui Avram Iancu în Ardeal.

Au copiii tații lor și nu-s
Niciodată fiii nimănuia,
Avram Iancu însă li-i părintele de sus,
Sfânt erou ce-și domină statuia.

De la curți mai nalte ne lătrară câinii,
Când se auzi pocnet de bici pe cal
Și-nfloriră-n aripi degetele mâinii,
A trecut azi-noapte prințul de Ardeal.

A trecut azi-noapte - tunet și furtună - 
Și-a trezit gravidele din somn
Să le spună că o nouă oaste el adună
Dintre nenăscuți să stea de veghe împreună.

A trecut azi-noapte tristul, simplul Domn.

