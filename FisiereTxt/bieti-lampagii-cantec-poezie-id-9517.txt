Într-un veac cu noapte mare
Noi aprindem felinare
Ca să nu fiți triști.

Bieți lampagii, prin veacul greu
Oriunde-am fi, lucrăm din greu
Dăm foc, dăm foc, felinarelor.

Voi le stingeți către ziuă,
Iar noi ne luăm adio,
Sărmani artiști.

Vine noaptea următoare,
Noi aprindem felinare
Spre a fi frumos.

Voi le stingeți dușmănește,
Vouă noaptea vă priește,
Vai, ce folos.

Cineva mereu ne ceartă
Că urmăm această artă
Fără de tumult.

Într-o noapte fără lună
Vă vom spune „Noapte bună",
Umiliți prea mult.

Dar ni se va face milă,
Vom da foc chiar la feștilă,
Nu vom rezista.

Căci flacăra alb-albastră
Este meseria noastră,
Ea și numai ea.

Contra nopții tutelare
Noi aprindem felinare
Până veți simți

Că în beznele profunde
Azi lumina se acunde
În lampagii.

Noi, artiștii fără vine,
Noi purtăm în mâini lumina
Să vă dăm 'napoi.

Însă dacă va fi cazul
Se va termina și gazul,
Vom arde noi.

